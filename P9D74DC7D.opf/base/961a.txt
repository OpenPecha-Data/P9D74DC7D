༼༡༽
༄༅། །
འདུལ་བའི་སྤྱི་དོན་ཐུབ་བསྟན་རྒྱས་པའི་ཉིན་བྱེད་ཅེས་བྱ་བ་བཞུགས་སོ།། 

༼༢༽
༄༅། །
བསྟན་པའི་རྩ་བ་ལེགས་གསུངས་འདུལ་བ་ཡི། །
བསླབ་ཁྲིམས་བདུད་རྩིའི་སྒོ་བརྒྱ་རབ་ཕྱེ་སྟེ། །
ཐར་པའི་དཔལ་སྟེར་ཐུབ་དབང་བཀའ་དྲིན་ཅན། །
སྙིང་ནས་དད་པས་ལན་བརྒྱར་ཕྱག་བགྱིའོ། །
བསླབ་གསུམ་ཡོན་ཏན་འབུམ་གྱི་རི་དྭགས་མིག །ཐིག་ལེ་མཆོག་མའི་ལང་ཚོ་རྣམ་བཀྲ་བའི། །
འོད་ཀྱིས་ཐུབ་དབང་བསྟན་པ་སྲིད་ན་གསལ། །
འཛམ་གླིང་མཛེས་པའི་མཆོག་དེས་རྟག་ཏུ་སྐྱོངས། །
ཁ་ཆེའི་མཁན་པོ་མ་དྲོས་ཆུ་གཏེར་ལས། །
ལེགས་འོངས་བྱང་ཆུབ་དཔལ་དང་རྡོ་རྗེ་དཔལ། །
ཁྱད་པར་ལྔ་རིག་ས་སྐྱའི་འཇམ་དབྱངས་སོགས། །
བསྙེན་རྫོགས་གཙང་མའི་ཆུ་འབབ་དེ་རྣམས་རྒྱལ། །
མཁས་ཀུན་དགའ་མཛད་རྗེ་བཙུན་བཟང་པོའི་ཞབས། །

༼༣༽
འགྲོ་ཀུན་དགའ་བའི་སྤང་རྟོགས་དབང་གི་ཕྱུག །བསོད་ནམས་ཡིད་བཞིན་ལྷུན་གྲུབ་གློ་བོ་རྗེ། །
འཁོན་རིགས་འཇམ་མགོན་ངག་གི་དབང་པོར་གྲགས། །
དཀོན་མཆོག་མཁྱེན་པའི་རྒྱ་མཚོ་སྲིད་ཞིའི་མགོན། །
མཁས་པའི་དབང་ཕྱུག་དཔལ་ཡོན་བཟང་པོའི་གཏེར། །
རྨད་འབྱུང་འདུལ་བའི་སྡོམ་རྒྱུན་བརྒྱུད་པའི་ཚོགས། །
ཀུན་ལ་བཀའ་དྲིན་དྲན་པས་ཕྱག་བགྱིའོ། །
སྨྲ་བའི་སེངྒེ་འཇིགས་བྲལ་སྤོབས་པའི་སྒྲས། །
ཕས་རྒོལ་ལྷ་མིན་ཙིཏྟ་ཤུལ་ནས་ཕྱུང་། །
གཡུལ་ལས་རྣམ་རྒྱལ་གྲགས་པའི་གདུགས་དཀར་འཛིན། །
ཀུན་མཁྱེན་བླ་མའི་ཞབས་ཀྱིས་རྟག་ཏུ་སྐྱོངས། །
བྱམས་དང་ཐུགས་རྗེའི་མ་ལ་ཡ་རླུང་གིས། །
ཚུལ་ཁྲིམས་དྲི་བསུང་ཕྱོགས་བཅུར་འཕྲོ་བའི་དཔལ། །
མཛད་འཕྲིན་བཟང་པོའི་དགེ་ལེགས་སྲིད་ན་དར། །
མུས་ཆེན་འགྲོ་བའི་བླ་མས་རྟག་ཏུ་སྐྱོངས། །
མགོན་དེའི་བརྒྱུད་འཛིན་གཞོན་ནུའི་སར་བཞུགས་སོགས། །
འདུལ་འཛིན་མཁས་དབང་རིམས་པར་བྱོན་པ་ཡི། །
རྨད་བྱུང་འདུལ་བའི་བཤད་རྒྱུན་བརྒྱུད་པའི་ཚོགས། །
ཀུན་ལ་ཐལ་སྦྱར་གུས་པས་ཕྱག་བགྱིའོ། །
དེང་འདིར་ལེགས་གསུངས་འདུལ་བའི་དགག་བསྒྲུབ་ཀྱི། །
བསླབ་གཞི་འོ་མའི་རྒྱ་མཚོ་སྲུབས་པ་ལས། །
མཐའ་དཔྱོད་དང་བཅས་ལེགས་བཤད་ཉིང་ཁུའི་གཏམ། །
བློ་གསལ་ཡོངས་ལ་འཆད་དོ་དགའ་བས་ཉོན། །
འདིར་ལེགས་གསུངས་འདུལ་བའི་དགོངས་འགྲེལ་དམ་ཆོས་འདུལ་བ་མདོ་རྩ་བ་འདི་ཉིད་ནི་གང་བཤད་པར་བྱ་བའི་ཆོས་ཡིན་ལ། འདི་འཆད་པར་བྱེད་པ་ལ། སྐབས་ཀྱི་འདུལ་བ་ངོས་བཟུང་པ། གཞུང་དོན་དངོས་བཤད་པ་གཉིས། 

༼༤༽
དང་པོ་ནི། འདུལ་བའི་མདོ་ཞེས་པའི་དངོས་བསྟན་གྱི་འདུལ་བ་ནི། རྗོད་བྱེད་ཚིག་གི་འདུལ་བ་ཡིན་ཏེ། འདིའི་དངོས་བསྟན་གྱི་འདུལ་བ་དེ་འདུལ་བ་ལུང་སྡེ་བཞི་ལ་འཇོག་རིགས་པས་སོ། དེ་སྐད་དུ་རྒྱ་ཆེར་འགྲེལ་ལས། འདིར་འདུལ་བ་ཞེས་བྱ་བ་ཡང་རྣམ་པར་འབྱེད་པ་ལ་སོགས་པ་དག་ཡིན་པར་ལྟ་སྟེ། དེས་བྱ་བ་དང་བྱ་བ་མ་ཡིན་པ་ཉེ་བར་སྟོན་པས་སློབ་མ་རྣམས་འདུལ་ཞིང་རྗེས་སུ་སྟོན་པར་བྱེད་པས་འདུལ་བའོ། །
ཞེས་གསུངས་པ་ཡིན་ནོ། །
དེས་ན་རྗོད་བྱེད་ཚིག་གི་འདུལ་བ་རྣམས་ནི་འདུལ་བ་བཏགས་པ་བ་ཡིན་ཏེ། བྱ་བ་དང་བྱ་བ་མ་ཡིན་པ་ལ་སོགས་པའི་རྣམ་གཞག་བརྗོད་བྱར་སྟོན་པ་ལ་འདུལ་བའི་མིང་གིས་བཏགས་པ་ཡིན་པར་ལུང་དེས་གསལ་པོར་བསྟན་འདུག་པའི་ཕྱིར་རོ། །
ལུང་སྡེ་བཞིའི་གོ་རིམས་ལ་མཁས་པ་ཁ་ཅིག །ཐོག་མར་ལུང་གཞི། དེ་ནས་རྣམ་འབྱེད་དང་གཞུང་དམ་པ། དེ་ནས་འཕྲན་ཚེགས་ཡིན་ཏེ། ལུང་གཞིར་སྡོམ་པ་མ་ཐོབ་པ་ཐོབ་པར་བྱེད་པའི་ཆོ་ག་བསྟན་པའི་ཕྱིར་དང་། འཕྲན་ཚེགས་སུ་སྟོན་པ་མྱ་ངན་ལས་འདའ་ཚུལ་དང་བཀའ་བསྡུ་བྱུང་ཚུལ་རྣམས་བསྟན་པའི་ཕྱིར་རོ། །

ཞེས་གསུངས་པ་ནི་རིགས་པས་བརྟགས་པ་ཙམ་ཡིན་ལ། རྒྱ་ཆེར་འགྲེལ་གྱི་དགོངས་པ་ལྟར་ན། ལུང་རྣམ་འབྱེད་འབྱུང་རིགས་ཏེ། དེ་ཉིད་ལས། འོ་ན་རྣམ་པར་འབྱེད་པ་ལ་སོགས་པའི་གཞུང་གིས་ཚུལ་ཁྲིམས་བསྟན་ཟིན་པས་ཞེས་དང་། རྣམ་པར་འབྱེད་པ་ལ་སོགས་པ་དེ་དག་ཉིད་ཡང་དག་པར་བསྟན་པར་བྱ་བའི་ཕྱིར་ཞེས་དང་། རྣམ་པར་འབྱེད་པ་ལ་སོགས་པ་དག་ཡིན་པར་ལྟ་སྟེ། ཞེས་གསུངས་པ་རྣམས་ལ་རྣམ་དཔྱོད་ཀྱིས་གཟིགས་པ་ཧ་རེ་ལོང་དུ་མ་སོང་

༼༥༽
བ་གཅེས་སོ། །
གཉིས་པ་གཞུང་དོན་དངོས་བཤད་པ་ལ། དགོས་སོགས་ཆོས་བཞི་བཤད་པ། སྐབས་དོན་ཚུལ་ཁྲིམས་བྱེ་བྲག་ཏུ་བཤད་པ། རུང་མཐུན་གྱི་སྒོ་ནས་དོན་བསྡུ་བ་དང་གསུམ། དང་པོ་ལ། ཆོས་བཞི་དངོས་བཤད་པ་དང་། མཐའ་དཔྱད་པ་གཉིས། དང་པོ་ནི། མདོ་རྩ་བའི་བཤད་པར་བྱ་བ་དེ་མདོ་རྩ་བའི་བརྗོད་བྱའི་མཚན་ཉིད། དབྱེ་ན་ཚིག་གི་བརྗོད་བྱ་དང་། དོན་གྱི་བརྗོད་བྱ་གཉིས། དང་པོ་ནི་ལུང་སྡེ་བཞི་ལྟ་བུ། གཉིས་པ་དང་འདིར་བསྟན་དགོས་སོགས་ཆོས་བཞིའི་ནང་ཚན་དུ་གྱུར་པའི་བརྗོད་བྱ་དོན་གཅིག་ཅིང་། མཚན་གཞི་ནི་དགེ་སློང་ཕ་མའི་སྡོམ་པ་ལ་སོགས་པའི་སོ་ཐར་རིགས་བདུན་ལྟ་བུ། མདོ་རྩ་བ་ལ་རྟེན་ནས་ཐོབ་པའི་ཡོན་ཏན་དེ་མདོ་རྩ་བའི་དགོས་པའི་མཚན་ཉིད། དབྱེ་ན་དགོས་པ་ཙམ་དང་། ཉིང་དགོས་གཉིས། དང་པོ་ནི། མདོ་རྩ་བ་ལ་རྟེན་ནས་བརྗོད་བྱ་ཚུལ་ཁྲིམས་བདེ་བླག་ཏུ་རྟོགས་པ་ལྟ་བུའོ། །
ཉིང་དགོས་ལ། གནས་སྐབས་ཀྱི་ཉིང་དགོས་དང་། མཐར་ཐུག་གི་ཉིང་དགོས་གཉིས། དང་པོ་ནི། མདོ་རྩ་བ་ལ་རྟེན་ནས་ཐོབ་པའི་ལམ་བདེན་དང་། ལྷག་བཅས་མྱང་འདས་ལྟ་བུའོ། །
གཉིས་པ་ནི། མདོ་རྩ་བ་ལ་རྟེན་ནས་ཐོབ་པའི་ལྷག་མེད་མྱང་འདས་ལྟ་བུའོ། །
བཞི་པ་འགྲེལ་པ་ནི། མདོ་རྩ་བའི་ཉིང་དགོས་དགོས་པ་ལས་བྱུང་། དགོས་པ་དག་ལས་བྱུང་བ་དེ་ལ་འདིར་བསྟན་དགོས་སོགས་ཆོས་བཞིའི་ནང་ཚན་དུ་གྱུར་བའི་འགྲེལ་པར་འཇོག་སྟེ། རྒྱ་ཆེར་འགྲེལ་ལས། དེ་ལྟར་འདུལ་བའི་མདོ་དང་། དགོས་པ་གཉིས་ནི་ཐབས་དང་ཐབས་ལས་བྱུང་བའི་མཚན་ཉིད་དུ་འབྲེལ་བ་ཡིན་ཏེ། རྒྱུ་དང་འབྲས་བུའི་

༼༦༽
མཚན་ཉིད་ཅེས་བྱ་བའི་མཐའ་ཚིག་གོ །ཅེས་གསུངས་པའི་ཕྱིར། དེས་ན་ཚུལ་ཁྲིམས་ཞེས་པས་བརྗོད་བྱ་དངོས་སུ་བསྟན། ངེས་པར་འབྱུང་བའི་ཞེས་པས་མཐར་ཐུག་གི་ཉིང་དགོས་དངོས་སུ་བསྟན། གནས་སྐབས་ཀྱི་ཉིང་དགོས་ཤུགས་ལ་བསྟན། དགོས་པ་ཙམ་དང་། འབྲེལ་པ་གཉིས་ནི། གཞུང་དེ་གཉིས་ཀྱི་ཤུགས་ལ་བསྟན་པ་ཡིན་ནོ། །
གཉིས་པ་མཐའ་དཔྱད་པ་ལ། དགག་བཞག་གཉིས། དང་པོ་ནི། ཁ་ཅིག་ན་རེ། མདོ་རྩ་བའི་ཉིང་དགོས་ཡིན་ན་ངེས་པར་འབྱུང་བའི་ཞེས་པའི་དངོས་བསྟན་གྱི་ངེས་འབྱུང་ཡིན་པས་ཁྱབ། དེའི་དངོས་བསྟན་གྱི་ངེས་འབྱུང་ཡིན་ན། མདོ་རྩ་བའི་ཉིང་དགོས་ཡིན་པས་ཁྱབ། ཚུལ་ཁྲིམས་ཀྱི་དབང་དུ་བྱས་ཏེ་ཞེས་པའི་དངོས་བསྟན་གྱི་ཚུལ་ཁྲིམས་ཡིན་ན། སྤོངས་བདུན་འཁོར་བཅས་ཀྱི་ཚུལ་ཁྲིམས་ཡིན་པས་ཁྱབ། སྤོང་བདུན་འཁོར་བཅས་ཀྱི་ཚུལ་ཁྲིམས་ཡིན་ན། གཞུང་འདིའི་དངོས་བསྟན་གྱི་ཚུལ་ཁྲིམས་ཡིན་པས་ཁྱབ། ངེས་འབྱུང་གི་བསམ་པས་ཟིན་པའི་ཚུལ་ཁྲིམས་ཡིན་ན། གཞུང་དེའི་དངོས་བསྟན་གྱི་ཚུལ་ཁྲིམས་ཡིན་པས་ཁྱབ་ཟེར་བ་རྣམས་མི་འཐད་དེ། དམ་བཅའ་དང་པོ་ལ། མདོ་རྩ་བ་ལ་རྟེན་ནས་ཐོབ་པའི་ཉན་ཐོས་ཀྱི་མཐོང་ལམ་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་ཐལ། མདོ་རྩ་བའི་གནས་སྐབས་ཀྱི་ཉིང་དགོས་ཡིན་པའི་ཕྱིར་ཏེ། མདོ་རྩ་བ་ལ་རྟེན་ནས་ཐོབ་པའི་ལམ་བདེན་དང་། ལྷག་བཅས་མྱང་འདས་གང་རུང་ཡིན་པའི་ཕྱིར་ཏེ། དེ་ལ་རྟེན་ནས་ཐོབ་པའི་ལམ་བདེན་ཡིན་པའི་ཕྱིར་ཏེ། དེ་ལ་རྟེན་ནས་ཐོབ་པའི་མཐོང་ལམ་ཡིན་པའི་ཕྱིར་རོ། །

རྩ་བར་འདོད་ན། ངེས་འབྱུང་ཡིན་པར་

༼༧༽
ཐལ། འདོད་པའི་ཕྱིར། འདོད་ན། མྱང་འདས་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། ལམ་ཡིན་པའི་ཕྱིར་རོ། །
དམ་བཅའ་གཉིས་པ་ལ། སྟོན་པ་སངས་རྒྱས་ཀྱིས་གྲོང་ཁྱེར་རྩ་མཆོག་ཏུ་སྐུ་ཚེའི་འདུ་བྱེད་བཏང་བའི་ལྷག་མེད་མྱང་འདས་དེ་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་ཐལ། རྒྱ་ཆེར་འགྲེལ་ལས། ངེས་པར་འབྱུང་བ་ནི་ངེས་པར་འབྱུང་བ་སྟེ། ཕྱིར་མི་ལྡོག་པ་ཐོབ་པར་བྱ་བ་ཕུང་པོ་ལྷག་མ་མེད་པའི་མྱ་ངན་ལས་འདས་པ་ཐོབ་པ་ཞེས་བྱ་བའི་མཐའ་ཚིག་གོ །ཅེས་པའི་དངོས་བསྟན་གྱི་ངེས་འབྱུང་ཡིན་པའི་ཕྱིར་ཏེ། དེའི་དངོས་བསྟན་གྱི་མྱང་འདས་ཡིན་པའི་ཕྱིར་ཏེ། ལྷག་མེད་མྱང་འདས་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རྩ་བར་འདོད་ན། མདོ་རྩ་བ་ལ་རྟེན་ནས་ཐོབ་པ་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། མདོ་རྩ་བའི་སྔ་རོལ་ཏུ་ཐོབ་པའི་ཕྱིར། ཆོས་ཅན་ཡིན་པའི་ཕྱིར། དམ་བཅའ་གསུམ་པ་ལ་ཉེས་མེད་ཕུན་ཚོགས་ཀྱི་ཆོ་ག་ལ་རྟེན་ནས་ཐོབ་པའི་དགེ་ཚུལ་ཕའི་སོར་སྡོམ་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་ཐལ། མདོ་རྩ་བའི་དངོས་བསྟན་གྱི་ཚུལ་ཁྲིམས་ཡིན་པའི་ཕྱིར་ཏེ། དགེ་བསྙེན་ཉིད་དང་། དགེ་ཚུལ་ཉིད་དང་། དགེ་སློང་ཉིད་དག་གི་ཅེས་པའི་དངོས་བསྟན་གྱི་ཚུལ་ཁྲིམས་ཡིན་པའི་ཕྱིར་ཏེ། ཉེས་མེད་ཕུན་ཚོགས་ཀྱི་ད་ལྟར་གྱི་ཆོ་ག་ལ་རྟེན་ནས་ཐོབ་པའི་དགེ་ཚུལ་ཕའི་སོ་ཐར་གྱི་ཚུལ་ཁྲིམས་ཡིན་པའི་ཕྱིར། རྩ་བར་འདོད་ན། དགེ་སློང་ཕ་མ་གང་རུང་གི་ཚུལ་ཁྲིམས་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། དགེ་ཚུལ་གྱི་ཚུལ་ཁྲིམས་ཡིན་པའི་ཕྱིར་རོ། །
དམ་བཅའ་བཞི་པ་ལ། འཇིགས་

༼༨༽
སྐྱོབས་ཀྱི་དགེ་སློང་ཕའི་སྡོམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་ཐལ། དགེ་སློང་ཕ་མ་གང་རུང་གི་ཚུལ་ཁྲིམས་ཡིན་པའི་ཕྱིར། རྩ་བར་འདོད་ན། ངེས་འབྱུང་གི་ཚུལ་ཁྲིམས་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། འཇིགས་སྐྱོབས་དང་ལེགས་སྨོན་གྱི་ཚུལ་ཁྲིམས་གང་རུང་ཡིན་པའི་ཕྱིར། དམ་བཅའ་ལྔ་པ་ལ། ངེས་འབྱུང་གི་བསམ་པས་ཟིན་པའི་བསྙེན་གནས་ཀྱི་ཚུལ་ཁྲིམས་ཆོས་ཅན། དེར་ཐལ། དེའི་ཕྱིར། མ་གྲུབ་ན་སླ། འདོད་ན། མདོ་རྩ་བའི་དངོས་བསྟན་གྱི་ཚུལ་ཁྲིམས་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། མདོ་རྩ་བ་འདིར་བསྙེན་གནས་ཀྱི་ཚུལ་ཁྲིམས་དངོས་སུ་བསྟན་པ་མེད་པའི་ཕྱིར་རོ། །
གཉིས་པ་རང་ལུགས་ནི། ངེས་འབྱུང་ལྷག་མེད་མྱང་འདས་ཐོབ་པའི་ཐབས་སུ་གྱུར་པའི་ཚུལ་ཁྲིམས་ལ་ངེས་འབྱུང་གི་ཚུལ་ཁྲིམས་ཞེས་འཇོག་པ་ཡིན་ཏེ། རྒྱ་ཆེར་འགྲེལ་ལས། ངེས་པར་འབྱུང་བའི་ཚུལ་ཁྲིམས་ནི། །
ངེས་པར་འབྱུང་བའི་ཚུལ་ཁྲིམས་སོ། །
ཞེས་གསུངས་པའི་ཕྱིར། འཇིགས་སྐྱོབས་དང་ལེགས་སྨོན་གྱི་དགེ་སློང་ཕ་མའི་སྡོམ་པ་སོགས་རིགས་བརྒྱད་ནི་མདོ་རྩ་བའི་དངོས་བསྟན་གྱི་ཚུལ་ཁྲིམས་མ་ཡིན་ཏེ། དེ་ཡིན་ན་ངེས་འབྱུང་གི་བསམ་པས་ཟིན་པ་ཅིག་དགོས་པའི་ཕྱིར་ཚུལ་ཁྲིམས་ཀྱི་ཞེས་པའི་བསྟན་བྱའི་གཙོ་བོར་གྱུར་པའི་ཚུལ་ཁྲིམས་ཡིན་ན། དགེ་སློང་ཕ་མ་གང་རུང་གི་ཚུལ་ཁྲིམས་ཡིན་པས་ཁྱབ་སྟེ། དེ་ཡིན་ན་སྤོང་བདུན་འཁོར་དང་བཅས་པའི་ཚུལ་ཁྲིམས་ཡིན་དགོས་པའི་ཕྱིར། འདི་ལ་དགོངས་ནས། རྒྱ་ཆེར་འགྲེལ་ལས། ཚུལ་ཁྲིམས་ཞེས་བྱ་བ་ནི་སྤོང་པ་བདུན་ཞེས་བྱ་བའི་ཚུལ་ཁྲིམས་འཁོར་དང་བཅས་

༼༩༽
པ་སྟེ་ཞེས་གསུངས་པ་ཡིན་ནོ། །

འོན་ཀྱང་དངོས་བསྟན་ཙམ་ལ་དགེ་ཚུལ་ཕ་མའི་སྡོམ་པ་སོགས་རིགས་གཞན་ལྔ་ཡང་ཡོད་དེ། སྐྱེས་པའི་བསླབ་ཚིགས་གསུམ་དང་། བུད་མེད་ཀྱི་བསླབ་ཚིགས་བཞི་སྟེ། བདུན་པོ་འདི་ནི་མདོ་རྩ་བའི་སྐབས་དོན་གྱི་བརྗོད་བྱར་གྱུར་པའི་ཚུལ་ཁྲིམས་ཡིན་པས་སོ། །
སྤོང་བདུན་དང་སྤོང་བཞིའི་དོན་ཡང་། ལུས་ངག་གི་རང་བཞིན་གྱི་ཁ་ན་མ་ཐོ་བ་བདུན་དངོས་སུ་སྤོང་བར་ཁས་བླངས་པ་ལ་སྤོང་བདུན་དང་། བཞི་དངོས་སུ་སྤོང་བར་ཁས་བླངས་པ་ལ་སྤོང་བཞིར་འཇོག་པ་ཡིན་གྱིས། སྤང་བྱའི་གྲངས་བདུན་དང་བཞི་ཙམ་སྤོང་པ་ལ་དེ་ལྟར་དུ་འཇོག་པ་མ་ཡིན་པར་ཀུན་མཁྱེན་བླ་མ་བསོད་ནམས་སེངྒེ་བཞེད་པ་ནི་གནད་གྱི་དོན་ཡིན་ནོ། །
ངེས་པར་འབྱུང་བ་དང་ངེས་པར་ཐོབ་པར་བྱ་བ་དང་། ཕྱིར་མི་ལྡོག་པ་ཐོབ་པར་བྱ་བ་དང་། ངེས་པར་འབྱུང་བའི་ཞེས་པའི་དངོས་བསྟན་གྱི་ངེས་འབྱུང་དང་། བླ་ན་མ་མཆིས་པའི་ཐར་པ་རྣམས་དོན་ཅིག་ཅིང་། མཚན་གཞི་ནི། ལྷག་མེད་མྱང་འདས་ཁོ་ན་ཡིན་ཏེ། རྒྱ་ཆེར་འགྲེལ་ལས། དེ་ལྟ་བས་ན་ཕུང་པོ་ལྷག་མ་མེད་པའི་མྱ་ངན་ལས་འདས་པ་ཡང་དག་པར་ཐོབ་པའི་གནས་སྐབས་གང་ཡིན་པ་དེ་ནི། ངེས་པར་འབྱུང་བའི་སྒྲར་བརྗོད་དེ། འདི་ལྟར་དེ་ཅིག་པུ་ཕྱིར་མི་ལྡོག་པ་ཁོ་ན་ཡིན་གྱི་ཞེས་པ་དང་། འདིར་ནི་འབྱུང་བའི་སྒྲ་ཐོབ་པར་བྱ་བ་ཁོ་ནར་བཟུང་སྟེ། ངེས་པར་ཞེས་བྱ་བའི་སྒྲ་སྨོས་པའི་ཕྱིར་རོ། ངེས་པར་འབྱུང་བ་ནི་ངེས་པར་འབྱུང་བ་སྟེ་ཞེས་སོགས་གོང་དུ་དྲངས་པ་དེའི་ཕྱིར་རོ། །
ལམ་བདེན་དང་ལྷག་བཅས་མྱང་འདས་རྣམས་ནི་

༼༡༠༽
ཕྱིར་མི་ལྡོག་པ་ཐོབ་པར་བྱ་བ་དང་ངེས་པར་འབྱུང་བ་མ་ཡིན་ཏེ། དེ་དག་གི་གོང་ན་ཡང་ཐོབ་བྱ་གཞན་ཡོད་པའི་ཕྱིར་ཏེ། ལྷག་མེད་མྱང་འདས་དེ་ཐོབ་བྱ་མཐར་ཐུག་ཡིན་པའི་ཕྱིར། འོན་ཀྱང་ལྷག་མེད་མྱང་འདས་ཐོབ་པའི་གང་ཟག་ཁས་མི་ལེན་ཏེ། ལྷག་མེད་མྱང་འདས་ཀྱི་སྐབས་སུ་འདུས་བྱས་ཀྱི་འཇུག་པ་རྒྱུན་ཆད་པའི་ཕྱིར་དང་། དགྲ་བཅོམ་པ་ཡིན་ན་ཡང་ལྷག་བཅས་དགྲ་བཅོམ་པ་ཡིན་དགོས་པས་སོ། །
གཉིས་པ་ཚུལ་ཁྲིམས་བྱེ་བྲག་ཏུ་བཤད་པ་ལ། སྡོམ་པ་ཐོབ་བྱེད་རབ་བྱུང་གི་གཞི་ཐོག་མར་བཤད་པ། སྡོམ་པའི་མི་མཐུན་ཕྱོགས་ལྟུང་བའི་རྣམ་གཞག་རྣམ་འབྱེད་གཉིས་བཤད་པ། ལྟུང་བ་སྤྱི་ལ་དོགས་པ་དཔྱོད་བྱེད་ཞུ་བ་སྤྱིར་བསྟན་བཤད་པ། གསོ་སྦྱོང་གི་གཞི་སོགས་གཞི་ལྷག་མ་བཅུ་དྲུག་བཤད་པ་སྟེ་དོན་ཚན་རྣམ་པ་བཞི། དང་པོ་ལ་རབ་བྱུང་གི་གཞི་དངོས་བཤད་པ། དེའི་ཡན་ལག་ཏུ་ལུང་གཞན་བཤད་པ་གཉིས། དང་པོ་ནི། རབ་བྱུང་གི་གཞི་ཐོག་མར་འཆད་པའི་རྒྱུ་མཚན་ཡོད་དེ། དགག་སྒྲུབ་གནང་གསུམ་ལ་སོགས་པའི་བསླབ་པའི་གཞི་རྣམ་པར་གཞག་པ་མཐའ་དག་ནི། རབ་ཏུ་བྱུང་བ་ཁོ་ནའི་ཡིན་གྱིས། ཁྱིམ་པ་རྣམས་ཀྱི་མ་ཡིན་པའི་ཕྱིར། འདི་ལ་སྔོན་གྱི་ཆོ་ག ད་ལྟར་གྱི་ཆོ་ག གནས་དང་གནས་པའི་བསླབ་ཚུལ་བཤད་པ་དང་གསུམ། དང་པོ་ལ་སྔོན་ཆོག་གི་ངོ་བོ་ངོས་བཟུང་བ། མཐའ་དཔྱད་པ་གཉིས། དང་པོ་ལ་མཚན་ཉིད་དང་དབྱེ་བ་གཉིས། དང་པོ་ནི། བསྙེན་པར་རྫོགས་བྱེད་ཀྱི་ཆོ་ག་གང་ཞིག ད་ལྟར་གྱི་ཆོ་གའི་སྔ་རོལ་དུ་བྱུང་བའི་རིགས་སུ་གནས་

༼༡༡༽
པ་དེ་སྔོན་ཆོག་གི་མཚན་ཉིད་ཡིན་ཏེ། རྒྱ་ཆེར་འགྲེལ་ལས། ད་ལྟར་གྱི་ཆོ་ག་བས་སྔར་བསྟན་པ་དང་། མཁན་པོ་དང་སློབ་དཔོན་གྱི་གནང་བ་བས་སྔར་བཤད་པས་ན་དེའི་ཕྱིར་སྔོན་གྱི་ཆོ་ག་ཅེས་བྱ་སྟེ། ཞེས་གསུངས་པས་སོ། །
དེས་ན་ད་ལྟར་གྱི་ཆོ་གའི་སྔ་རོལ་དུ་བྱུང་བའི་ཆོ་ག་ཡིན་པས་ན་སྔོན་གྱི་ཆོ་ག་ཅེས་འཇོག་ལ། འོན་ཀྱང་སྔོན་ཆོག་ཡིན་ན་ད་ཆོག་གི་སྔ་རོལ་དུ་བྱུང་པས་མ་ཁྱབ་སྟེ། སྟོན་པ་སངས་རྒྱས་ནས་ལོག་དྲུག་ནས་ཤ་རིའི་བུས་འཆར་དགའ་ད་ཆོག་གི་སྒོ་ནས་བསྙེན་པར་རྫོགས་པ་གང་ཞིག ཚུར་ཤོག་གི་སྔོན་ཆོག་ནི། སྟོན་པ་མྱ་ངན་ལས་མ་འདས་ཀྱི་བར་དུ་བྱུང་བའི་ཕྱིར་ཏེ། མྱ་ངན་ལས་འདའ་ཁར་ཡང་། ཀུན་དུ་རྒྱུ་རབ་བཟང་ཚུར་ཤོག་གི་སྒོ་ནས་བསྙེན་པར་རྫོགས་པར་བཤད་པས་སོ། །

གསོལ་བཞིའི་ལས་ཀྱིས་སྒོ་ནས་རབ་བྱུང་བསྙེན་རྫོགས་ཅིག་ཅར་དུ་འབོགས་པར་བྱེད་པའི་ཆོ་ག་དེ་མདོ་རྩ་བའི་དངོས་བསྟན་གྱི་སྔོན་ཆོག་གི་མཚན་ཉིད་ཡིན་ཏེ། གསོལ་བ་དང་བཞིའི་ལས་ཀྱིས་ཅིག་ཅར་རབ་ཏུ་འབྱུང་བ་དང་ཞེས་སོགས་གསུངས་པའི་ཕྱིར། ཁ་ཅིག་འདི་ལ་དབྱེ་ན་ལྔ་ཚོགས་དང་བཅུ་ཚོགས་གཉིས་སུ་འབྱེད་པ་ནི། རྣམ་དཔྱོད་ཀྱི་གཟིགས་པ་མི་གསལ་བའི་སྐྱོན་དུ་བས་ཏེ། གསལ་བར་འོག་ཏུ་འཆད་དོ། །
གཉིས་པ་ནི། སྤྱིར་སྔོན་ཆོག་ལ་དབྱེ་ན་རང་བྱུང་གི་བསྙེན་རྫོགས་ཀྱི་སྔོན་ཆོག ཡེ་ཤེས་ཁོང་ཆུད་ཀྱི་བསྙེན་རྫོགས་ཀྱི་སྔོན་ཆོག སྟོན་པར་ཁས་བླངས་ཀྱི། དྲི་བ་བརྙེས་པའི། ཚུར་ཤོག་གི སྐྱབས་གསུམ་ཁས་བླངས་ཀྱི། ལྕི་བའི་ཆོས་ཁས་བླངས་ཀྱི་འཕྲིན་གྱི། གསོལ་བཞིའི་སྔོན་ཆོག་དང་

༼༡༢༽
དགུ། དང་པོ་ལ། སངས་རྒྱས་དང་རང་སངས་རྒྱས་གཉིས་ལ་སོ་སོར་ཕྱེ་བས་སྔོན་ཆོག་བཅུར་བཞེད་པ་ཡིན་ཏེ། འཇམ་དབྱངས་ས་པཎ་གྱི་རབ་དབྱེ་ལས། དེ་བས་དགེ་སློང་བྱེད་པ་ལ། །
རང་བྱུང་གི་ནི་བསྙེན་རྫོགས་དང་། །
ཡེ་ཤེས་ཁོང་དུ་ཆུད་པ་དང་། །
འཕྲིན་གྱི་བསྙེན་པར་རྫོགས་པ་དང་། །
དེ་བཞིན་སྟོན་པར་ཁས་བླངས་དང་། །
ཚུར་ཤོག་ལ་སོགས་བསྙེན་རྫོགས་བླངས། །
འཁྲུལ་པ་ཡིན་པ་མཉམ་པོ་ལ། །
འདི་རྣམས་སྔོན་གྱི་ཆོ་གར་བཤད། །
ཅེས་གསུངས་པའི་ཕྱིར། དེ་ཡང་དང་པོ་རང་བྱུང་ནི། སངས་རྒྱས་དང་རང་སངས་རྒྱས་གཉིས་ཀྱིས་ཟད་མི་སྐྱེ་ཤེས་ཀྱི་བྱང་ཆུབ་མངོན་དུ་བྱས་པའི་ཚེ། རང་གི་ངང་གིས་བསྙེན་པར་རྫོགས་པ་ལྟ་བུ། གཉིས་པ་ནི། ལྔ་སྡེ་བཟང་པོའི་རྒྱུད་ལ་མཐོང་ལམ་སྐྱེས་པའི་ཚེ་རང་གི་ངང་གིས་བསྙེན་པར་རྫོགས་པ་ལྟ་བུ། གསུམ་པ་ནི། ཚེ་དང་ལྡན་པ་འོད་སྲུང་ཆེན་པོས་སྟོན་པ་སངས་རྒྱས་ཀྱི་དྲུང་དུ་ཁྱོད་ནི་ཁོ་བོའི་སྟོན་པའོ། །
ཁོ་བོ་ནི་ཁྱོད་ཀྱི་ཉན་ཐོས་སོ། །
ཞེས་སྟོན་པར་ཁས་བླངས་པའི་མོད་ལ་བསྙེན་པར་རྫོགས་པ་ལྟ་བུའོ། །
བཞི་པ་ནི། ཁྱིམ་བདག་ལེགས་བྱིན་ལ་སྟོན་པས་ཅིག་ཏུ་དགེ་པ་ནི་གང་། དེ་ལ་འཁོ་བ་ནི་གང་། ཞེས་དྲིས་པའི་ལན་དུ། ལེགས་སྦྱིན་གྱིས། ཐར་པའོ། །
དད་པའོ། །
ཞེས་པའི་དྲིས་ལན་ལ་ཐུགས་དགེས་པའི་མོད་ལ་བསྙེན་པར་རྫོགས་པ་ལྟ་བུའོ། །
ལྔ་པ་ནི། སྟོན་པས་གྲགས་པ་ལ་སོགས་པ་རྒྱུད་སྨིན་པའི་གདུལ་བྱ་རྣམས་ལ། དགེ་སློང་དག་ཚུར་ཤོག་ཚངས་པར་མཚུངས་པར་སྤྱོད་ཅིག་ཅེས་པའི་མོད་ལ་སྐྲ་དང་ཁ་སྤུ་བྱི་

༼༡༣༽
ཞིང་ལུས་ལ་ཆོས་གོས་ངུར་སྨྲིག་གྱོན་པ་སོགས་བསྙེན་པར་རྫོགས་ནས་ལོ་བརྒྱ་ལོན་པའི་སྤྱོད་ལམ་དང་ལྡན་པར་གྱུར་བའི་སྒོ་ནས་བསྙེན་པར་རྫོགས་པ་ལྟ་བུའོ། །
དྲུག་པ་ནི། བཟང་སྡེའི་ཚོགས་དྲུག་བཅུས་སྐྱབས་སུ་འགྲོ་བ་ལན་གསུམ་བཟླས་པའི་མོད་ལ་བསྙེན་པར་རྫོགས་པ་ལྟ་བུའོ། །
བདུན་པ་ནི། སྐྱེ་དགུའི་བདག་མོ་འཁོར་དང་བཅས་པས་ལྕི་བའི་ཆོས་བརྒྱད་ཁས་བླངས་པའི་མོད་ལ་བསྙེན་པར་རྫོགས་པ་ལྟ་བུའོ། །
བརྒྱད་པ་ནི། དགེ་འདུན་སྡེ་གཉིས་ཀྱིས་དགེ་སློང་མ་ཨུཏྤ་ལའི་མདོག་ཅན་འཕྲིན་དུ་བཏང་ནས། གྲོང་ཁྱེར་མཉན་ཡོད་དུ་མཆོད་སྦྱིན་མ་འཕྲིན་གྱི་སྒོ་ནས་བསྙེན་པར་རྫོགས་པ་ལྟ་བུའོ། །
དགུ་པ་ནི། མདོ་རྩ་བ་འདིར་དངོས་སུ་བཤད་པའི་སྔོན་ཆོག་འདི་ཉིད་དེ། འདི་ལ་གང་ལས་ལེན་པའི་ཡུལ་གྱི་ཁྱད་པར། རྒྱུའི་ཁྱད་པར། འབྲས་བུ་སྐྱེ་བའི་ཁྱད་པར། འདི་སྔོན་ཆོག་གི་མཚན་གཞི་ཡིན་པར་བསྟན་པ་དང་བཞི། དང་པོ་ནི། འདིར་བསྟན་སྔོན་ཆོག་གི་སྒོ་ནས་བསྙེན་པར་རྫོགས་པར་བྱེད་པ་ལ། མཚམས་ནང་དེ་ན་གནས་པའི་དགེ་སློང་ཐམས་ཅད་ཕྱོགས་གཅིག་ཏུ་འདུས་པ་ལས་བསྙེན་པར་རྫོགས་དགོས་སོ། །

ཞེས་པ་ནི། དགེ་འདུན་ཐམས་ཅད་འདུས་པ་ན་ཞེས་པས་བསྟན། འདི་ལ་ཁ་ཅིག གནས་ཀྱི་ཁྱད་པར་ཟེར་པ་མི་འཐད་དོ། །
གཉིས་པ་ལ། རྟགས་ཀྱི་ཁྱད་པར། གུས་པས་འཇུག་པའི་ཁྱད་པར། སྤྱོད་ལམ་གྱི་ཁྱད་པར། ཆོ་ག་རང་གི་ངོ་བོའི་ཁྱད་པར་དང་བཞི། དང་པོ་ནི། སྐྲ་དང་ཁ་སྤུ་བྲེག་པ་སོགས་སྒྲུབ་བྱ་ཁྱིམ་པའི་རྟགས་

༼༡༤༽
སྤངས་ཤིང་ཆོས་འདི་བའི་རབ་བྱུང་གི་ཆ་ལུགས་སོགས་བྱས་པ་ཞིག་དགོས་སོ། །
ཞེས་པ་ནི། ཆ་ལུགས་འདི་བཞིན་བྱས་ཞེས་པས་བསྟན། གཉིས་པ་ནི། བསྒྲུབ་བྱ་དེས་ལས་གྲལ་དེར་འཚོགས་པའི་དགེ་སློང་རྒན་རིམས་ལ་གུས་པས་ཕྱག་གསུམ་འཚལ་དགོས་སོ། །
ཞེས་པ་ནི། རྒན་རིམས་ལ་ཕྱག་འཚལ་ཏེ། ཞེས་པས་བསྟན། གསུམ་པ་ནི། དགེ་འདུན་གྱི་དྲུང་དུ་ལུས་ཀྱི་འདུག་སྟངས་ཐལ་མོ་སྦྱར་ཞིང་ཙོག་ཙོག་པུར་འདུག་པ་ཞིག་དགོས་སོ། །
ཞེས་པ་ནི། ཐལ་མོ་སྦྱར་ཙོག་ཙོག་པུར་འདུག་ཅིང་། ཞེས་པས་བསྟན། བཞི་པ་ལ། སྦྱོར་བ་དང་། དངོས་གཞི་གཉིས། དང་པོ་ནི། སྒྲུབ་བྱ་དེས་ཡུལ་དགེ་འདུན་ལ་བདག་རབ་ཏུ་འབྱུང་བ་དང་། བསྙེན་པར་རྫོགས་པར་མཛད་དུ་གསོལ། ཞེས་པའི་གསོལ་བ་ལན་གསུམ་བཏབ་དགོས་སོ། །
ཞེས་པ་ནི། གསོལ་བ་བཏབ་པར་གྱུར་པ་གསུམ་དང་། ཞེས་པས་བསྟན། གཉིས་པ་ནི། གསོལ་བ་གཅིག་དང་། བརྗོད་པ་གསུམ་སྟེ། བཞིའི་ལས་ཀྱིས་སྒྲུབ་དགོས་སོ་ཞེས་པ་ནི། གསོལ་བ་དང་བཞིའི་ལས་ཀྱིས་ཞེས་པས་བསྟན། ཁ་ཅིག སྐྱེ་བ་རྒྱུའི་ཁྱད་པར་དང་། ཆོ་ག་རང་གི་ངོ་བོ་གཉིས་སོ་སོར་འབྱེད་པ་ནི་མི་འཐད་དེ། ཆོ་ག་རང་གི་ངོ་བོ་ཉིད་སྐྱེ་བ་རྒྱུའི་ཁྱད་པར་གྱི་གཙོ་བོ་ཡིན་པའི་ཕྱིར་ཏེ། རབ་བྱུང་བསྙེན་རྫོགས་ཅིག་ཅར་ཐོབ་བྱེད་ཀྱི་རྒྱུ་དངོས་ཡིན་པས་སོ། གསུམ་པ་འབྲས་བུ་སྐྱེ་བའི་ཁྱད་པར་ནི། ཆོ་ག་དེ་ལས་བསྒྲུབ་བྱའི་རྒྱུད་ལ། བར་མ་རབ་བྱུང་དང་བསྙེན་རྫོགས་ཀྱི་སྡོམ་པ་གཉིས་ཅིག་ཅར་སྐྱེ་བ་ཡིན་ནོ། །
ཞེས་པ་ནི། ཅིག་ཅར་རབ་ཏུ་འབྱུང་བ་དང་། བསྙེན་པར་རྫོགས་

༼༡༥༽
པ་ཉེ་བར་སྒྲུབ་པར་གྱུར་བ་ཞེས་པས་བསྟན། བཞི་པ་ནི། བཤད་མ་ཐག་པའི་ཁྱད་ཆོས་དེ་དག་དང་ལྡན་པའི་ཆོ་ག་དེ་ལྟ་བུ་ནི། སྔོན་གྱི་ཆོ་ག་ཡིན་གྱི། མཁན་སློབ་དང་བཅས་པའི་ཆོ་ག་གཞན་དག་ནི་སྔོན་ཆོག་མ་ཡིན་ནོ། །
ཞེས་པ་ནི། ལྟ་བུ་ནི་སྔོན་གྱི་ཆོ་གའོ་ཞེས་པས་བསྟན། དེས་ན་ལྟ་བུ་ཞེས་སྨོས་པ་ནི་ཡོངས་སྤྱོད་ལ་བཤད་མ་ཐག་པ་འདི་ལྟ་བུ་སྔོན་ཆོག་གི་མཚན་གཞི་ཡིན་ནོ། ཞེས་བསྒྲུབ་ནས། རྣམ་དཔྱད་ལ་མཁས་སློབ་དང་བཅས་པའི་ཆོ་ག་གཞན་སྔོན་ཆོག་ཡིན་པ་དགག་པའི་ཆེད་ཡིན་ཏེ། རྒྱ་ཆེར་འགྲེལ་ལས། ལྟ་བུ་ཞེས་བྱ་བའི་སྒྲ་ནི་རྣམ་པའི་ཚིག་ཡིན་ཏེ། སྔོན་གྱི་ཆོ་གའི་རྣམ་པ་ནི་དེ་ལྟ་བུར་རིག་པར་བྱའི་རྣམ་པ་གཞན་ནི་མ་ཡིན་ནོ། །
ཞེས་བྱ་བའི་མཐའ་ཚིག་གོ །ཅེས་གསུངས་པའི་ཕྱིར། གནད་འདི་ཡང་དཔྱོད་ལྡན་དག་གིས་ཡིད་ལ་གཅེས་པར་བཟུང་ཞིག འདུལ་བ་ཚིག་ལེ་དང་མཛོད་རང་འགྲེལ་ལས། གསོལ་བཞིའི་སྔོན་ཆོག་འདི་དངོས་སུ་མ་བཤད་པར། སྔོན་ཆོག་གཞན་བརྒྱད་དང་། ད་ཆོག་གི་ལྔ་ཚོགས་དང་བཅུ་ཚོགས་གཉིས་ཏེ་བསྙེན་པར་རྫོགས་ཚུལ་བཅུ་བཤད་ལ། ལུང་མ་མོ་ལས་ཀྱང་བསྙེན་པར་རྫོགས་པར་འོས་པ་ནི་རྣམ་པ་བཅུ་སྟེ། དེ་བཞིན་གཤེགས་པ་རང་བྱུང་དང་། རང་སངས་རྒྱས་མཁན་སློབ་མེད་པར་བསྙེན་པར་རྫོགས་པ་དང་ཞེས་པ་ནས། བླ་མའི་ཆོས་ཁས་བླངས་པས་བསྙེན་པར་རྫོགས་པ་དང་། ཕོ་ཉས་བསྙེན་པར་རྫོགས་པའོ་ཞེས་པའི་བར་གྱི་བསྙེན་པར་རྫོགས་ཚུལ་བཅུ་

༼༡༦༽
བཤད་ནས་གསོལ་བཞིའི་སྔོན་ཆོག་མ་བཤད་དོ། །

དེའི་རྒྱུ་མཚན་ཡང་གསོལ་བཞི་ནི་ལུང་གཞིའི་རབ་བྱུང་གི་གཞིར་ཞིབ་པར་བཤད་ཟིན་པ་ལ་དགོངས་ནས། ལུང་མ་མོར་མ་བཤད་པ་ཡིན་ནམ་སྙམ་དུ་ཁོ་བོ་སེམས་སོ། ཚིག་ལེ་དང་། མཛོད་རང་འགྲེལ་ལས། བསྙེན་པར་རྫོགས་ཚུལ་བཅུ་སྨྲོས་པའི་སྐབས་སུ་གསོལ་བཞིའི་སྔོན་ཆོག་མི་འབྱུང་བའི་རྒྱུ་མཚན་ཡང་དེས་རྟོགས་ནུས་ཏེ། ཚིག་ལེ་ལས། གང་ཕྱིར་བསྙེན་པར་རྫོགས་པ་ནི། །
གཞན་ཡང་བྱེ་བྲག་སྨྲ་བས་བརྗོད། །
ཇི་ལྟར་གནས་པ་མཁྱེན་པས་ན། །
འདྲེན་པ་རང་རྒྱལ་རང་བྱུང་གིས། །
འཕགས་པ་ཀཽ་དི་ནྱ་སོགས། །
ལྔ་སྡེ་རྣམས་ནི་ངེས་པ་ལས། །
གང་ཞིག་སློབ་མ་བཟང་སྡེ་རྣམས། །
ཐམས་ཅད་སྐྱབས་སུ་འགྲོ་བས་ཐོབ། །
ཕོ་ཉ་ཡིས་ནི་མཆོད་སྦྱིན་མ། །
དགེ་སློང་ཚུར་ཤོག་ཞེས་བྱས་ཀྱང་། །
སྟོན་པར་ཁས་བླངས་པ་ལས་ནི། །
དགེ་སློང་འོད་སྲུང་བདག་ཉིད་ཆེ། །
དྲི་བ་བསྙེན་པ་ཉིད་ཀྱིས་ནི། །
སློབ་མ་ལེགས་སྦྱིན་དེ་བཞིན་ནོ། །
དབུས་དང་མཐའ་འཁོབ་པ་དག་ལ། །
བསྙེན་རྫོགས་ཡང་དག་བསྟན་པ་ནི། །
བཅུ་དང་ལྔ་ཡི་ཚོགས་ཀྱིས་སམ། །
དེ་བས་ལྷག་པས་ཀྱང་ནི་རུང་། །
དེ་བཞིན་འཁོར་ཚོགས་བཅས་པ་ཡི། །
གོའུ་ཏཱ་མ་ལྕི་ཆོས་ཀྱི། །
ཞེས་བསྙེན་པར་རྫོགས་ཚུལ་བཅུ་བཤད་པ་དང་། མཛོད་རང་འགྲེལ་ལས། བྱེ་བྲག་ཏུ་སྨྲ་བ་འདུལ་བ་པ་རྣམས་ན་རེ། རྣམ་པ་བཅུས་བསྙེན་པར་རྫོགས་སོ་ཞེས་ཟེར་བ་བསྡུ་བའི་ཕྱིར་སོགས་པའི་སྒྲ་སྨོས་སོ། །
རང་བྱུང་གི་

༼༡༧༽
ནི་སངས་རྒྱས་དང་། རང་སངས་རྒྱས་རྣམས་སོ། །
ཞེས་སོགས་རྫོགས་ཚུལ་བཅུ་བཤད་པ་རྣམས་ནི། མ་མོ་ལས། བསྙེན་པར་རྫོགས་པར་འོས་པ་ནི་རྣམ་པ་བཅུ་སྟེ། ཞེས་བཤད་པ་དང་དོན་ཅིག་ཅིང་། དེའི་དགོངས་པ་འགྲེལ་བའི་སྐབས་ཡིན་ལ། ལུང་མ་མོའི་བཅུ་པོ་དེའི་ནང་དུ་ནི། གསོལ་བཞིའི་སྔོན་ཆོག་མ་བསྟན་པས་སོ། །
འོ་ན་ལྔ་ཚོགས་དང་བཅུ་ཚོགས་གཉིས་ཀྱང་རབ་བྱུང་གི་གཞི་དང་། ལས་ཀྱི་གཞིར་བཤད་ཟིན་པས་མ་མོར་སླར་འཆད་པ་མི་འོས་སོ་ཞེ་ན། དེ་གཉིས་ནི་རབ་བྱུང་གི་གཞིར་ཐ་སྙད་བཤད་པ་མེད་ལ། ལས་ཀྱི་གཞིར་ཡང་བསྙེན་པར་རྫོགས་པའི་ལས་བྱེད་པ་ལ། ཡུལ་དབུས་སུ་མ་མཐའ་དགེ་སློང་བཅུ་དང་། མཐའ་འཁོབ་ཏུ་མ་མཐའ་དགེ་སློང་ལྔ་ཚང་དགོས་པ་ཙམ་ཞིག་བསྟན་གྱི། བསྙེན་པར་རྫོགས་ཚུལ་གྱི་དབྱེ་བ་ལ་ལྔ་ཚོགས་དང་བཅུ་ཚོགས་ཀྱི་བསྙེན་པར་རྫོགས་ཚུལ་ཡོད་པར་སྟོན་པའི་སྐབས་མ་ཡིན་པས། བསྙེན་པར་རྫོགས་ཚུལ་དེ་གཉིས་ནི། །
ལུང་མ་མོ་ཁོ་ནར་དངོས་སུ་བསྟན་པ་ཡིན་ནོ། ཡང་ལུང་གཞི་ལས། རང་སངས་རྒྱས་མཁན་སློབ་མེད་པར་བསྙེན་པར་རྫོགས་པ་དང་། ཞེས་རང་སངས་རྒྱས་ལ་མཁན་སློབ་མེད་པ་བྱེ་བྲག་ཏུ་བཤད་ན། ཡེ་ཤེས་ཁོང་ཆུད་སོགས་བསྙེན་པར་རྫོགས་ཚུལ་གཞན་རྣམས་མཁན་སློབ་དང་བཅས་པ་ཡིན་ནམ་ཞེ་ན། དེའི་དོན་ནི་འདི་ལྟར་ཡིན་ཏེ། ལྔ་ཚོགས་དང་བཅུ་ཚོགས་གཉིས་མ་གཏོགས་པའི་བསྙེན་པར་རྫོགས་ཚུལ་ལྷག་མ་ཐམས་ཅད་

༼༡༨༽
ལ་མཁན་སློབ་ཀྱི་རྣམ་གཞག་མེད་མོད། འོན་ཀྱང་རང་སངས་རྒྱས་ལ་མཁན་སློབ་མེད་པ་ཞེས་བྱེ་བྲག་ཏུ་བཀར་བ་ནི་རང་རྒྱལ་རྣམས་སྲིད་པ་ཐ་མའི་རྟེན་ལ་སངས་རྒྱས་དང་ཉན་ཐོས་མི་བཞུགས་པའི་ཞིང་ཁམས་སུ་བླ་མ་དང་སློབ་དཔོན་གྱི་གདམ་ངག་སོགས་གཞན་རྐྱེན་ལ་མ་ལྟོས་པར། རང་བྱུང་གི་བྱང་ཆུབ་མངོན་དུ་བྱས་པའི་སྟོབས་ཀྱིས་བསྙེན་པར་རྫོགས་པ་ལ་དགོངས་པ་ཡིན་ལ། ཡེ་ཤེས་ཁོང་ཆུད་སོགས་ནི་གཞན་རྐྱེན་ལ་ལྟོས་ཏེ་བསྙེན་པར་རྫོགས་པ་ཡིན་པས། འདི་དག་ལ་མཁས་སློབ་མེད་པ་ཞེས་ཚིག་ཟིན་ལ་མི་འབྱུང་བའི་རྒྱུ་མཚན་དེ་ལྟར་ཤེས་པར་བྱའོ། །

དེས་ན་རང་བྱུང་གི་བསྙེན་རྫོགས་ཡིན་ན། གཞན་རྐྱེན་ལ་ཅུང་ཟད་ཙམ་ཡང་མ་ལྟོས་པས་ཁྱབ། ཡེ་ཤེས་ཁོང་ཆུད་སོགས་བསྙེན་པར་རྫོགས་ཚུལ་ཕྱི་མ་དགུ་པོ་གང་རུང་ཡིན་ན། ཡུལ་གཞན་རྐྱེན་ལ་ལྟོས་ཏེ་བསྙེན་པར་རྫོགས་པས་ཁྱབ་པ་ཡིན་ནོ། །
འོ་ན་ཡེ་ཤེས་ཁོང་ཆུད་ལ་གཞན་རྐྱེན་ཇི་ལྟ་བུ་ཞེས་ན། འདི་ནི་ཡུལ་གཞན་སྟོན་པ་སངས་རྒྱས་ལ་རག་ལས་པ་ཡིན་ཏེ། སྟོན་པས་བདེན་བཞིའི་ཆོས་འཁོར་བསྐོར་བས་ལྔ་སྡེའི་རྒྱུད་ལ་མཐོང་ལམ་སྐྱེས་ཤིང་། དེའི་སྟོབས་ཀྱི་བསྙེན་པར་རྫོགས་པ་ལ་ཡེ་ཤེས་ཁོང་ཆུད་དུ་འཇོག་པས་སོ། །
ཀུན་མཁྱེན་ནམ་མཁའ་བསོད་ནམས་སོགས་མཁས་པ་འགའ་ཞིག་གི་བཞེད་པ་ལ། སངས་རྒྱས་རང་བྱུང་ནི་སྟོན་པས་མཆོད་རྟེན་རྣམ་དག་གི་དྲུང་དུ་ཉིད་ཀྱི་དབུ་སྐྲ་ཉིད་ཀྱིས་བཅད་པའི་ཚེ་བསྙེན་པར་རྫོགས་པ་ཡིན་གསུངས་པ་ནི་མི་འཐད་དེ། སྟོན་པ་དང་རང་རྒྱལ་

༼༡༩༽
གཉིས་ནི་ཟད་པ་དང་མི་སྐྱེ་བ་མཁྱེན་པའི་བྱང་ཆུབ་མངོན་དུ་བྱས་པའི་ཚེ་རང་བྱུང་གི་བསྙེན་པར་རྫོགས་པར་བཤད་ལ། སྟོན་པས་ཉིད་ཀྱི་དབུ་སྐྲ་ཉིད་ཀྱིས་བཅད་པའི་ཚེ། བར་མ་རབ་བྱུང་ཙམ་ཡིན་གྱིས། བྱང་ཆུབ་མངོན་དུ་མ་བྱས་པ་ནི་ཐམས་ཅད་མཐུན་གྲུབ་ཡིན་པས་སོ། །
དོན་འདི་ལ་དགོངས་ནས་འདུལ་བ་ཚིག་ལེ་ལས། ཇི་ལྟར་གནས་པ་མཁྱེན་པས་ན། །
འདྲེན་པ་རང་རྒྱལ་རང་བྱུང་གིས། ཞེས་གསུངས་པ་ཡིན་ཏེ། གནས་པ་མཁྱེན་པའི་དོན་ནི་ཟད་པ་དང་མི་སྐྱེ་བ་ཤེས་པ་ལ་འཇོག་རིགས་པའི་ཕྱིར་རོ། །
གཟུ་བོར་གནས་པའི་བློས་དཔྱོད་ཅིག གཉིས་པ་མཐའ་དཔྱད་པ་ལ། གཞན་ལུགས་དགག་པ་དང་། རང་ལུགས་གནད་ཀྱི་དོན་ངོས་བཟུང་བ་གཉིས། དང་པོ་ནི། དེང་སང་ཁ་ཅིག་སྔོན་ཆོག་ཡིན་ན་གསོལ་བཞིའི་སྔོན་ཆོག་ཡིན་པས་ཁྱབ་ཅེས་དང་། ལུང་མ་མོ་ནས་བཤད་པའི་ལྔ་ཚོགས་དང་བཅུ་ཚོགས་གང་རུང་གི་བསྙེན་རྫོགས་ཀྱི་ཆོ་ག་ཡིན་ན། གསོལ་བཞིའི་སྔོན་ཆོག་ཡིན་པས་ཁྱབ། ཕྲིན་ཆོག་ཡིན་ན་ད་ལྟར་གྱི་ཆོ་ག་ཡིན་པས་ཁྱབ། གསུངས་པ་རྣམས་མི་འཐད་དེ། དམ་བཅའ་དང་པོ་ལ། གསོལ་བཞིའི་སྔོན་ཆོག་གི་སྔོན་དུ་འགྲོ་བའི་གསོལ་བཏབ་ཀྱི་ཆོ་ག་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་ཐལ། དགེ་འདུན་ཐམས་ཅད་འདུས་པ་ན། ཞེས་པ་ནས་གསོལ་བ་བཏབ་པར་གྱུར་པ་གསུམ་དང་ཞེས་པའི་བར་གྱི་དངོས་བསྟན་གྱི་ཆོ་ག་ཡིན་པའི་ཕྱིར་ཏེ། གསོལ་བ་བཏབ་པར་གྱུར་པ་གསུམ་དང་ཞེས་པའི་དངོས་བསྟན་གྱི་ཆོ་ག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་ཏེ། རྩ་བར་འདོད་ན། 

༼༢༠༽
གསོལ་བ་དང་བཞིའི་ལས་ཀྱི་ཞེས་པའི་དངོས་བསྟན་གྱི་ཆོ་ག་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། གསོལ་བ་བཏབ་པར་གྱུར་པ་གསུམ་དང་ཞེས་པའི་དངོས་བསྟན་གྱི་ཆོ་ག་ཡིན་པའི་ཕྱིར། དམ་བཅའ་གཉིས་པ་ལ། ཡུལ་དབུས་སུ་མཚམས་ནང་དེ་ན་དགེ་སློང་ཉི་ཤུ་ལ་སོགས་པ་ཡོད་བཞིན་དུ་བཅུ་ཙམ་འདུས་ནས་བསྙེན་པར་རྫོགས་པའི་ཆོ་ག་དེ་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་ཐལ། དབུས་དང་མཐའ་འཁོབ་པ་དག་ལ་ཞེས་སོགས་ཀྱི་དངོས་བསྟན་གྱི་བསྙེན་རྫོགས་ཀྱི་ཆོ་ག་ཡིན་པའི་ཕྱིར་ཏེ། ཡུལ་དབུས་སུ་བཅུ་ཚོགས་ཀྱི་བསྙེན་རྫོགས་ཀྱི་ཆོ་ག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། དགེ་འདུན་ཐམས་ཅད་འདུས་པ་ན་ཞེས་སོགས་ཀྱི་དངོས་བསྟན་གྱི་གསོལ་བཞིའི་ཆོ་ག་ཡིན་པར་ཐལ། འདོད་པའི་ཕྱིར། འདོད་ན། མཚམས་ནང་དེ་ན་ཡོད་པའི་དགེ་སློང་རང་བཞིན་དུ་གནས་པ་ཐམས་ཅད་འདུས་ནས་བསྙེན་པར་རྫོགས་པའི་ཆོ་ག་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། ཆོས་ཅན་ཡིན་པའི་ཕྱིར། དེ་ལ་འཇམ་དབྱངས་ཀུན་དགའ་ཆོས་བཟང་ལ་སོགས་པ་དག་ན་རེ། སྐྱོན་མེད་དེ། གསོལ་བཞིའི་སྔོན་ཆོག་ལ་དགེ་འདུན་ཐམས་ཅད་འདུས་དགོས་པར་བཤད་པ་ནི། སྤྱིར་བསྟན་ཉེས་མེད་ཕུན་ཚོགས་ཀྱི་དབང་དུ་བྱས་པ་ཡིན་ལ། ལྔ་ཚོགས་དང་བཅུ་ཚོགས་ནི་མ་མཐའི་གྲངས་ཀྱི་དབང་དུ་བྱས་པ་ཡིན་པས་སོ། གསུངས་པ་ཡང་། རྒལ་ཞིང་བརྟགས་ན་མི་འཐད་དེ། དེ་ཡང་ལྔ་ཚོགས་དང་བཅུ་ཚོགས་མ་མཐའི་གྲངས་ཀྱི་དབང་

༼༢༡༽
དུ་བྱས་ཞེས་པའི་མ་མཐའ་དེ། ཉེས་མེད་ཕུན་ཚོགས་ཀྱི་དབང་དུ་བྱས་པའི་མ་མཐའི་གྲངས་ཡིན་ནམ། སྤྱིར་གསོལ་བཞིའི་སྔོན་ཆོ་ག་ལ་མ་མཐའ་དགེ་འདུན་འདི་ཙམ་དགོས་ཀྱི་མ་མཐའ་ཡིན། དང་པོ་ཉེས་མེད་ཕུན་ཚོགས་ཀྱི་དབང་དུ་བྱས་པ་ལ་ནི། ལྔ་ཚོགས་དང་བཅུ་ཚོགས་ཀྱི་རྣམ་གཞག་མ་བྱས་པར་མཚམས་ནང་དེ་ན་ཡོད་པའི་དགེ་སློང་ཐམས་ཅད་འདུས་དགོས་པར་ཁྱེད་རང་གིས་སྨྲས་ཟིན་པས་ཁས་བླངས་འགལ་ལོ། །
གལ་ཏེ་སྤྱིར་གྱི་མ་མཐའ་ཡིན་ནོ། །
ཞེ་ན་དེ་ཡང་མི་འཐད་དེ་ཁྱེད་ཀྱི་གྲུབ་མཐའ་ལྟར་ན། དགེ་སློང་བཞི་ཙམ་འདུས་པས་གསོལ་བཞིའི་སྔོན་ཆོག་བྱས་པ་ལ་རྟེན་ནས་བསྙེན་པར་རྫོགས་པ་ཡོད་པའི་ཕྱིར་ཏེ། སྐྱེ་ལ་ཉེས་བྱས་ལ་དེ་ལྟར་ཡོད་པའི་ཕྱིར་ཏེ། སྐྱེ་ལ་ཉེས་བྱས་ཀྱི་དབང་དུ་བྱས་པའི་གསོལ་བཞིའི་སྔོན་ཆོག་ཡོད་པའི་ཕྱིར་ཏེ། མཚམས་ནང་དེ་ན་ཡོད་པའི་དགེ་སློང་ཐམས་ཅད་འདུས་ནས་བསྙེན་པར་རྫོགས་པའི་གསོལ་བཞིའི་སྔོན་ཆོག་ཉེས་མེད་ཕུན་ཚོགས་ཀྱི་དབང་དུ་བྱས་པའི་གསོལ་བཞིའི་སྔོན་ཆོག་ཡིན་པར་ཁས་བླངས་པའི་ཕྱིར་རོ། །
དམ་བཅའ་གསུམ་པ་ལ། མཆོད་སྦྱིན་མ་ཕྲིན་གྱིས་བསྙེན་པར་རྫོགས་པའི་ཆོ་ག་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་ཐལ། ཕྲིན་གྱི་སྒོ་ནས་བསྙེན་པར་རྫོགས་པའི་ཆོ་ག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། །
རྩ་བར་འདོད་ན། དེ་ཆོས་ཅན། ད་ལྟར་གྱི་ཆོ་ག་མ་ཡིན་པར་ཐལ། སྔོན་ཆོག་ཡིན་པའི་ཕྱིར་ཏེ། འདི་རྣམས་སྔོན་གྱི་ཆོ་གར་བཤད་ཅེས་པའི་

༼༢༢༽
དངོས་བསྟན་གྱི་ཆོ་ག་ཡིན་པའི་ཕྱིར་ཏེ། ཕྲིན་གྱི་བསྙེན་པར་རྫོགས་པ་དང་ཞེས་པའི་དངོས་བསྟན་གྱི་བསྙེན་རྫོགས་ཀྱི་ཆོ་ག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། །
གཞན་ཡང་དེ་ཆོས་ཅན། འདི་རྣམས་སྔོན་གྱི་ཆོ་གར་བཤད། ཞེས་པའི་དངོས་བསྟན་གྱི་སྔོན་ཆོག་མ་ཡིན་པར་ཐལ། ད་ལྟར་གྱི་ཆོ་ག་ཡིན་པའི་ཕྱིར། རྟགས་ཁས། ཁྱབ་སྟེ། ད་ལྟར་གྱི་ཆོ་ག་སྔོན་གྱི་ཆོ་གར་བཤད་ཅེས་པའི་འབྲེལ་མེད་དེ་འདྲ་འཇམ་དབྱངས་ས་པཎ་མི་གསུངས་པའི་ཕྱིར། ཡང་ཕྱིས་ཀྱི་མཁས་པ་ཁ་ཅིག རང་བྱུང་དང་ཡེ་ཤེས་ཁོང་ཆུད་སོགས་སྔོན་ཆོག་མཚན་ཉིད་པ་མ་ཡིན་ཏེ། རང་བྱུང་ལ་ལུས་ངག་གི་རིག་བྱེད་ཅུང་ཟད་ཀྱང་མེད་པའི་ཕྱིར་དང་། ཡེ་ཤེས་ཁོང་ཆུད་དང་སྟོན་པར་ཁས་བླངས་སོགས་ལ་རིག་བྱེད་ཅུང་ཟད་ཡོད་ཀྱང་ཆོ་གའི་རྣམ་གཞག་མེད་པའི་ཕྱིར་རོ། །
གསུངས་པ་ཡང་ཆོ་ག་ཡིན་ན། ངག་གི་རིག་བྱེད་གཙོ་བོར་གྱུར་བའི་སྦྱོར་དངོས་རྗེས་ཚང་བའི་ཆོ་ག་དེང་སང་དང་འདྲ་བ་ཞིག་དགོས་སོ་སྙམ་པའི་བློས་བརྟགས་ཀྱི་དྲི་མ་ངན་པས་རྣམ་དཔྱོད་ཀྱི་མིག་སྒྲིབ་པའི་སྐྱོད་དུ་བས་ཏེ། སྔོན་ཆོག་གི་སྒོ་ནས་བསྒྲུབ་བྱ་འཕགས་པའི་གང་ཟག་དང་སོ་སོ་སྐྱེ་བོ་ལས་དག་པ་རྣམས་བསྙེན་པར་རྫོགས་པ་ལ། དེ་ལྟ་བུ་ཆོ་ག་དཔེ་མ་དགོས་པའི་ངེས་པ་མེད་པའི་ཕྱིར་རོ། །
གཞན་ཡང་ཆོ་ག་ཡིན་ན། ཚིག་ཡིན་པས་མ་ཁྱབ་སྟེ། མཆོད་རྟེན་རྣམ་དག་གི་དྲུང་དུ་རྒྱལ་པོ་དོན་གྲུབ་བར་མ་རབ་ཏུ་བྱུང་བའི་ཆོ་ག་དེ་ཡང་

༼༢༣༽
ཚིག་མ་ཡིན་པའི་ཕྱིར་ཏེ། དེ་འདྲའི་ཆོ་ག་གང་ཡིན་ཚིག་ཡང་ཡིན་པའི་གཞི་མཐུན་ངོས་འཛིན་མི་རིགས་པ་མི་ཕྱིར། དེ་འདྲའི་ཆོ་ག་གཞི་ནི་གྲུབ་སྟེ། མཆོད་རྟེན་རྣམ་དག་གི་དྲུང་དུ་བར་མ་རབ་ཏུ་བྱུང་བ་དེ་ཆོ་གས་ཐོབ་པ་ཡིན་པའི་ཕྱིར་ཏེ། དེ་ཆོས་ཉིད་ཀྱི་ཐོབ་པ་མ་ཡིན་པའི་ཕྱིར་ཏེ། ལུགས་འདིར་ཆོས་ཉིད་ཀྱིས་ཐོབ་པའི་རབ་བྱུང་དང་། རབ་བྱུང་གི་སྡོམ་པའི་རྣམ་གཞག་བཤད་པ་མེད་པའི་ཕྱིར། གཉིས་པ་རང་ལུགས་གནད་དོན་ངོས་བཟུང་བ་ནི། འདིར་དངོས་བསྟན་གྱི་གསོལ་བཞིའི་སྔོན་ཆོག་ཡིན་ན། མཚམས་ནང་དེ་ན་ཡོད་པའི་དགེ་སློང་རང་བཞིན་དུ་གནས་པ་ཐམས་ཅད་འདུས་པ་ལས་སྒྲུབ་བྱ་བསྙེན་པར་རྫོགས་པའི་ཆོ་ག་ཡིན་པས་ཁྱབ། དགེ་སློང་ཕའི་དགེ་འདུན་ལས་བསྙེན་པར་རྫོགས་པའི་ཆོ་ག་ཡིན་པས་ཁྱབ་སྟེ། རྒྱ་ཆེར་འགྲེལ་ལས། མཚམས་ནང་དེ་ན་དགེ་སློང་ཇི་སྙེད་གནས་པ་དེ་དག་ཐམས་ཅད་ལས་ཀྱི་གནས་དེར་ལྷགས་པ་ཡིན་པས་དེའི་ཕྱིར་དགེ་འདུན་ཐམས་ཅད་ཅེས་གསུངས་པའི་ཕྱིར། ཁོ་བོའི་རྟོག་པ་ལ་ནི། གསོལ་བཞིའི་སྔོན་ཆོག་ཡིན་ན་ཡང་། གཞུང་འདིས་དངོས་བསྟན་གྱི་སྔོན་ཆོག་ཡིན་པས་མ་ཁྱབ་སྟེ། མཚམས་ནང་དེ་ན་གནས་པའི་དགེ་སློང་མ་རང་བཞིན་དུ་གནས་པ་ཐམས་ཅད་འདུས་པ་ལས་སྒྲུབ་བྱ་བསྙེན་པར་རྫོགས་པའི་གསོལ་བཞིའི་སྔོན་ཆོག་ཡོད་པ་གང་ཞིག དེ་གཞུང་འདིའི་དོན་ཐོབ་ལ་བསྟན་པའི་ཕྱིར། དང་པོ་གྲུབ་སྟེ། ཕ་ལ་དེའི་ཕྱིར། འཕྲིན་ཆོག་ལ་སྔོན་ཆོག་དང་

༼༢༤༽
ད་ཆོག་གཉིས་ཡོད་དེ། མཆོད་སྦྱིན་མ་འཕྲིན་གྱིས་བསྙེན་པར་རྫོགས་པའི་ཆོ་ག་ནི་སྔོན་ཆོག་དང་། དེའི་རྗེས་སུ་བྱུང་བའི་འཕྲིན་ཆོག་གཞན་རྣམས་ནི་ད་ཆོག་ཡིན་པར་རྗེ་བཙུན་མཁྱེན་བརྩེའི་མངའ་བདག་བྱམས་པ་ཐུགས་རྗེ་དཔལ་བཟང་པོ་བཞེད་པ་ཡིན་ནོ། །
འཕྲིན་གྱི་བསྙེན་རྫོགས་དང་། གསོལ་བཞིའི་སྔོན་ཆོག་གི་སྒོ་ནས་བསྙེན་པར་རྫོགས་པ་གཉིས་ནི་ཡུལ་དགེ་འདུན་ལས་བསྙེན་པར་རྫོགས་པ་ཡིན་པས་རང་གི་རྒྱུ་ལྷན་ཅིག་བྱེད་རྐྱེན་གཙོ་ཆེ། རང་བྱུང་གི་བསྙེན་རྫོགས་ཡེ་ཤེས་ཁོང་ཆུད་ཀྱི། སྟོན་པར་ཁས་བསླངས་ཀྱི། སྐྱབས་གསུམ་ཁས་བསླངས་ཀྱི། ལྕི་བའི་ཆོས་ཁས་བསླངས་ཀྱི། དྲི་བ་བརྙེས་པའི། ཚུར་ཤོག་གི་བསྙེན་རྫོགས་དང་བདུན་ནི། ལྷན་ཅིག་བྱེད་རྐྱེན་གྱི་སྒོ་ནས་མིང་བཏགས་ཀྱང་། ཡུལ་དགེ་འདུན་སོགས་གཞན་ལས་བསྙེན་པར་རྫོགས་པ་མ་ཡིན་པས། རང་གི་རྒྱུ་ཡང་ཉེར་ལེན་གྱི་རྒྱུ་ཉིད་གཙོ་ཆེ་བ་ཡིན་ནོ། །
གནད་དེས་ན་འཕྲིན་དང་གསོལ་བཞིའི་སྔོན་ཆོག་གཉིས་ནི། བསྙེན་རྫོགས་དེ་གཉིས་ཀྱི་ལྷན་ཅིག་བྱེད་རྐྱེན་དང་། རང་བྱུང་གི་སྔོན་ཆོག་སོགས་གཞན་བདུན་ནི། རང་བྱུང་གི་བསྙེན་རྫོགས་སོགས་དེ་དང་དེའི་ཉེར་ལེན་གྱི་རྒྱུ་ཡིན་པས་རང་བྱུང་གི་སྔོན་ཆོག་སོགས་ཀྱི་མཚན་གཞི་ཡང་། རང་བྱུང་གི་བསྙེན་རྫོགས་སོགས་བདུན་པོ་དེ་དང་དེའི་ཉེར་ལེན་གྱི་རྒྱུར་གྱུར་པའི་བསྒྲུབ་བྱ་རང་གི་རྒྱུད་ཀྱི་རྣམ་པར་རིག་བྱེད་མ་ཡིན་པའི་ལུས་ངག་གི་ལས་ལ་འཇོག་པ་ནི་གནད་ཀྱི་དོན་ཡིན་ནོ། །
སྔོན་ཆོག་གཞན་གཉིས་དང་ད་ཆོག་ལ་ནི་མི་མཚུངས་ཏེ། ཡུལ་གཞན་རྐྱེན་དགེ་འདུན་ལ་བལྟོས་

༼༢༥༽
པའི་སྦྱོར་དངོས་རྗེས་ཀྱི་ཆོ་ག་དངོས་སུ་ཡོད་པའི་ཕྱིར། སྤྱིས་ཕྱིན་པར་བཤད་དོ། །
ལེགས་པར་བཤད་པའི་དོན་འདི་གོ་ན་རབ་དབྱེ་ལས། དེ་བས་དགེ་སློང་བྱེད་པ་ལ། ཞེས་པ་ནས་འདི་རྣམས་སྔོན་གྱི་ཆོ་གར་བཤད་ཅེས་པའི་བར་དང་། ཉན་ཐོས་སྡོམ་པ་རྣམ་རིག་མིན། ལུས་ངག་ལས་ནི་སྐྱེ་བར་འདོད། ཅེས་གསུངས་པ་རྣམས་ཀྱི་དོན་ལ་འཁྲུལ་མེད་ཀྱི་ངེས་པ་གཏིང་ཚུགས་པར་འགྱུར་རོ། །
རང་བྱུང་ནས་ཚུར་ཤོག་བར། །
སྔོན་ཆོག་ཡིན་པར་གང་དུ་བཤད། །
ཅེས་པའི་དྲི་བའི་ལན་ཡང་རྣམ་དཔྱོད་འདི་ལྟ་བུས་ལྡོན་པ་ཡིན་ནོ། །
འཇམ་དབྱངས་ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོ་དགེས་པའི་རོལ་ཆ་སྲིད་པའི་རྩེ་མོའི་བར་དུ་ཡང་ཆེས་ཆེར་གྲགས་པར་གྱུར་ཅིག སྔོན་ཆོག་བསྟན་ཟིན་ཏོ།།  །།སྔོན་རབས་རྒན་པོས་མ་དཔྱད་འཁྲུལ་མེད་གནད། །
སྔོན་ཆོག་ལེགས་བཤད་སེངྒེའི་སྒྲ་བསྒྲགས་པས། །
སྔོན་གྱི་ལོག་རྟོག་གླང་པོའི་ཀླད་འགེམས་ཤིང་། །
སྔོན་དུས་ཐུབ་བསྟན་ལང་ཚོ་དེང་འདིར་གསལ། །
བར་སྐབས་ཀྱི་ཚིགས་བཅད་དོ། །
གཉིས་པ་ད་ཆོག་ལ་མཚན་ཉིད། དབྱེ་བ། ད་ཆོག་གསུངས་པའི་དགོས་པ་དང་གསུམ། དང་པོ་ནི། ད་ལྟར་གྱི་གདུལ་བྱ་སྨིན་གསུམ་ཤས་ཆུང་ཞིང་། སྒྲིབ་གསུམ་ཤས་ཆེ་བའི་རིགས་ཅན་གཙོ་བོར་རྗེས་སུ་བཟུང་བའི་ཆོ་ག་དེ། ད་ལྟར་གྱི་ཆོ་གའི་མཚན་ཉིད་ཡིན་ཏེ། རྒྱ་ཆེར་འགྲེལ་ལས། ད་ལྟར་ནི་དེ་ལྟ་བུའི་རྒྱུད་རྣམ་པར་དག་པ་མེད་པས། དེས་ན་ད་ལྟར་གྱི་ཆོ་ག་རྣམ་པར་གཞག་གོ །ཅེས་གསུངས་པའི་ཕྱིར། གཉིས་པར་དབྱེ་བ་ལ། ཕ་ཆོག་དང་། མ་ཆོག་གཉིས། འདི་གཉིས་ལ་

༼༢༦༽
ཡང་། མཚན་ཉིད་དང་། སོ་སོར་བཤད་པ་གཉིས། དང་པོ་ནི། བསྒྲུབ་བྱ་སྐྱེས་པ་རབ་ཏུ་འབྱུང་བ་དང་། བསྙེན་རྫོགས་གང་རུང་དུ་སྒྲུབ་པའི་ཆོ་ག་དེ་ཕ་ཆོག་གི་མཚན་ཉིད། དེ་བཞིན་དུ་བསྒྲུབ་བྱ་བུད་མེད་རབ་ཏུ་འབྱུང་པ་དང་། བསྙེན་རྫོགས་གང་རུང་དུ་སྒྲུབ་པའི་ཆོ་ག་དེ་མ་ཆོག་གི་མཚན་ཉིད་ཡིན་ནོ། །

དེས་ན་ཆོ་ག་དེ་གཉིས་ཀྱི་ཁྱད་པར་ནི་བསྒྲུབ་བྱའི་སྒོ་ནས་འབྱེད་པ་ཡིན་གྱི། སྒྲུབ་བྱེད་དགེ་འདུན་དང་། ཆོ་གའི་སྒོ་ནས་འབྱེད་པ་ནི་མ་ཡིན་ཏེ། བུད་མེད་བསྙེན་པར་རྫོགས་པ་རྣམས་ནི་གཉིས་ཀའི་དགེ་འདུན་ལས་བསྙེན་པར་རྫོགས་དགོས་པ་དང་། སྐྱེས་པ་བསྙེན་པར་རྫོགས་པ་ཡང་གཉིས་ཀའི་དགེ་འདུན་ལས་བསྙེན་པར་རྫོགས་པ་ཡོད་པའི་ཕྱིར་དང་། མཁན་པོ་དང་གསང་སྟོན་གྱི་ཚབ་ཏུ། མཁན་མོ་དང་གསང་སྟོན་མ་སྦྱར་བ་དང་ཚངས་སྤྱོད་ལ་ཉེར་གནས་ཀྱི་སྡོམ་པ་ལྷག་པོར་བསྣན་པ་ཙམ་མ་གཏོགས། གཞན་ཕ་ཆོག་མ་ཆོག་གཉིས་ལ་ཆོ་ག་རང་གི་ངོ་བོ་ལ་ཁྱད་པར་ཆེར་མེད་པའི་ཕྱིར་རོ། །
འདི་ལ་དགོངས་ནས་རྒྱ་ཆེར་འགྲེལ་ལས། དེ་ལ་སྐྱེས་པའི་རབ་ཏུ་འབྱུང་བ་དང་བསྙེན་པར་རྫོགས་པའི་ཆོ་ག་བསྟན་པ་གང་ཡིན་པ་དེ་ཉིད་བུད་མེད་ཀྱི་ཡིན་པར་ཁས་བསླངས་སོ། །
བྱེ་བྲག་ཏུ་ན་འདི་བརྗོད་པར་བྱ་སྟེ། དགེ་སློང་གི་གནས་སུ་དགེ་སློང་མའོ། །
ཞེས་སོགས་གསུངས་པ་ཡིན་ནོ། །
གཉིས་པ་སོ་སོར་བཤད་པ་ལ། ཕ་ཆོག་བཤད་པ་དང་། མ་ཆོག་བཤད་པ་གཉིས། དང་པོ་ལ། ཚིགས་སྔ་མ་དགེ་ཚུལ་དུ་སྒྲུབ་པའི་ཆོ་ག་དང་། ཚིགས་ཕྱི་མ་བསྙེན་རྫོགས་

༼༢༧༽
སུ་སྒྲུབ་པའི་ཆོ་ག་གཉིས། དང་པོ་ལ། དངོས་དང་། མཐའ་དཔྱད་པ། ཞར་ལ་མཁན་སློབ་ཏུ་འགྱུར་བའི་དུས་དང་གསུམ། དང་པོ་ནི། དགེ་ཚུལ་གྱི་མཁན་པོའི་འོས་སུ་གྱུར་བའི་དགེ་སློང་དེས། བསྒྲུབ་བྱ་ལ་སྡོམ་པ་སྐྱེ་བའི་བར་ཆད། སྐྱེས་པ་གནས་པའི་བར་ཆད། གནས་པ་ཁྱད་པར་དུ་འགྱུར་བའི་བར་ཆད། རྟེན་མཛེས་པའི་བར་ཆད་དང་བཞི་པོ་དེ་ཡོད་མེད་ལེགས་པར་དྲིས་ལ། བར་ཆད་ཀྱི་དག་པ་ལ་ཁོ་བོས་ཁྱོད་རབ་ཏུ་ད་བྱུང་བར་བྱའོ་ཞེས་སྐབས་དབྱེ་སྦྱིན། དེ་ནས་བསྟན་པ་ལ་རིམས་ཀྱིས་སློབ་པའི་ཕྱིར་དགེ་བསྙེན་དུ་བསྒྲུབ་པའི་བསྔགས་ཚིག་ལན་གསུམ་གྱི་སྒོ་ནས་དགེ་བསྙེན་གྱི་སྡོམ་པ་སྦྱིན། དེ་ནས་དགེ་འདུན་ལ་རབ་བྱུང་ཞུ་བའི་དགེ་སློང་ལ་གཏོད་པར་བྱེད་པ་སོགས་བྱས་ནས། སླར་མཁན་པོར་འོས་པའི་དགེ་སློང་དེས་བརྗེ་བ་རྣམ་གསུམ་སྔོན་དུ་འགྲོ་བའི་སྒོ་ནས། སྐྱབས་འགྲོ་རྩོམ་བྱེད་དུ་བྱས་པའི་བར་མ་རབ་བྱུང་སྒྲུབ་པའི་བསྔགས་ཚིག་ལན་གསུམ་གྱི་སྒོ་ནས་བར་མ་རབ་བྱུང་སྦྱིན། དེ་ནས་མཁན་པོར་གྱུར་པ་དེའམ། དགེ་སློང་གཞན་ཞིག་གིས་སྐྱབས་འགྲོ་རྩོམ་བྱེད་དུ་བྱས་པའི་བསྔགས་ཚིག་ལན་གསུམ་གྱི་སྒོ་ནས་དགེ་ཚུལ་གྱི་སྡོམ་པ་སྦྱིན་པར་བྱེད་པ་ཡིན་ནོ། །
དེ་སྐད་དུ་མདོ་རྩ་བ་ལས། དང་པོའི་མཁན་པོ་ཉིད་ཀྱིས་བར་ཆད་དྲིས་ནས་ཡོངས་སུ་དག་པ་ལ་སྐབས་དབྱེའོ། །
དགེ་བསྙེན་ཉིད་དང་། དགེ་ཚུལ་ཉིད་དང་། དགེ་སློང་ཉིད་དག་གི་སྔ་མ་བསྙེན་པར་མ་རྫོགས་པ་ལ་ཕྱི་མ་མི་བྱའོ། །
སྐྱབས་སུ་འགྲོ་བར་ཁས་བླངས་པའི་ཚིག་རྩོམ་པ་དང་། དགེ་བསྙེན་

༼༢༨༽
ཉིད་དང་། དགེ་ཚུལ་ཉིད་དུ་ཁས་བླངས་པའི་ཚིག་བྱའོ། །
ཞེས་དང་སྐྱབས་སུ་འགྲོ་བ་རྩོམ་པས་རབ་ཏུ་འབྱུང་བ་ཉེ་བར་སྒྲུབ་པར་བྱའོ། །
དགེ་ཚུལ་ཉིད་དུ་ཉེ་བར་སྒྲུབ་པར་བྱེད་པའི་དགེ་སློང་ལ་གཏད་པར་བྱའོ། །
ཅི་ཡོངས་སུ་དག་གམ་དྲིས་ནས་དག་ན་ཉེ་བར་སྒྲུབ་པར་བྱའོ། །
ཞེས་གསུངས་པ་ཡིན་ནོ། །
གཉིས་པ་མཐའ་དཔྱད་པ་ལ། དགག་གཞག་གཉིས་ལས། དང་པོ་ནི། ཁ་ཅིག་ན་རེ་རབ་ཏུ་འབྱུང་བ་དང་། བསྙེན་པར་རྫོགས་པ་དེའི་ཕྱིར་དགེ་སློང་འགའ་ཞིག་མཁན་པོ་ཉིད་དུ་གནས་པ་ལའོ། །
ཞེས་པའི་དངོས་བསྟན་གྱི་གནས་པ་ཡིན་ན། བསྒྲུབ་བྱ་དེའི་མཁན་པོའི་སྟ་གོན་དུ་གནས་པ་ཡིན་པས་ཁྱབ། དགེ་ཚུལ་གྱི་སྡོམ་པ་ཡིན་ན། བར་མ་རབ་བྱུང་གི་མཁན་པོ་ལས་གཞན་པའི་དགེ་སློང་གཞན་ཞིག་གིས་དངོས་སུ་སྦྱིན་པ་ལས་ཐོབ་པས་ཁྱབ་སྟེ། མཁན་པོ་ཉིད་དུ་གནས་པ་ཞེས་པའི་དོན་སྟ་གོན་དུ་གནས་པ་ལས་འོས་མེད་པའི་ཕྱིར་དང་། དགེ་ཚུལ་ཉིད་དུ་ཉེ་བར་སྒྲུབ་པར་བྱེད་པའི་དགེ་སློང་ལ་གཏད་པར་བྱའོ། །

ཞེས་གསུངས་པའི་ཕྱིར། ཞེས་ཟེར་བ་ནི་མི་འཐད་དེ། དང་པོ་ལ་མཁན་སློབ་དང་བཅས་པའི་ཆོ་གའི་སྒོ་ནས་རབ་བྱུང་བསྙེན་རྫོགས་འདོད་པའི་བསྒྲུབ་བྱ་དེ་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་ཐལ། གནས་པ་ལའོ་ཞེས་པའི་དངོས་བསྟན་གྱི་གནས་པ་ཡིན་པའི་ཕྱིར། རྟགས་མ་གྲུབ་མི་ནུས་ཏེ། འདིའི་ཐད་ཀྱི་རྒྱ་ཆེར་འགྲེལ་ལས། གནས་པ་ལའོ། །
ཞེས་བྱ་བ་ནི་རབ་ཏུ་འབྱུང་བར་འདོད་པའམ། བསྙེན་པར་རྫོགས་པར་འདོད་པ་ནི་གནས་པ་ཞེས་

༼༢༩༽
བྱ་སྟེ། ཞེས་གསུངས་པའི་ཕྱིར། རྩ་བར་འདོད་མི་ནུས་ཏེ། རབ་བྱུང་བསྙེན་རྫོགས་ལེན་པར་འདོད་བཞིན་པའི་བསྒྲུབ་བྱ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། དམ་བཅའ་གཉིས་པ་ལ། བསྒྲུབ་བྱ་དེའི་བར་མ་རབ་བྱུང་གི་མཁན་པོས་སླར་བསྒྲུབ་བྱ་དེའི་དགེ་ཚུལ་གྱི་སློབ་དཔོན་བྱས་པ་ལ་རྟེན་ནས་ཐོབ་པའི་དགེ་ཚུལ་གྱི་སྡོམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེའི་དགེ་ཚུལ་གྱི་སྡོམ་པ་དེ། དགེ་ཚུལ་གྱི་སྡོམ་པ་ཡིན་པར་ཐལ། དེ་ཡོད་པའི་ཕྱིར་ཏེ། བསྒྲུབ་བྱ་དེའི་བར་མ་རབ་བྱུང་གི་མཁན་པོས་སླར་བསྒྲུབ་བྱ་དེའི་དགེ་ཚུལ་གྱི་སློབ་དཔོན་བྱེད་པ་ཡོད་པའི་ཕྱིར་ཏེ། ཡུལ་དགེ་སློང་གཅིག་ལས་བར་མ་རབ་བྱུང་དང་། དགེ་ཚུལ་གཉིས་རིམ་ཅན་དུ་ལེན་པ་ཡོད་པའི་ཕྱིར། རྩ་བར་འདོད་ན་སླ། ཡང་ཁ་ཅིག ཉེས་མེད་ཕུན་ཚོགས་ཀྱི་ད་ལྟར་གྱི་ཆོ་ག་ལ་རྟེན་ནས་ཐོབ་པའི་དགེ་ཚུལ་ཕ་ཡིན་ན། དགེ་བསྙེན་ཕའི་སྡོམ་པ་སྔོན་སོང་ཡིན་པས་ཁྱབ། ཡང་དེ་ལ་རྟེན་ནས་ཐོབ་པའི་དགེ་སློང་ཕ་ཡིན་ན། དགེ་བསྙེན་ཕ་དང་། དགེ་ཚུལ་ཕའི་སྡོམ་པ་གཉིས་ཀ་སྔོན་སོང་ཡིན་པས་ཁྱབ་སྟེ། དགེ་བསྙེན་ཉིད་དང་། དགེ་ཚུལ་ཉིད་དང་། དགེ་སློང་ཉིད་དག་གི་ཅེས་སོགས་གསུངས་པ་ནི་ཉེས་མེད་ཕུན་ཚོགས་ཀྱི་དབང་དུ་བྱས་པ་ཡིན་པའི་ཕྱིར། ཞེས་ཟེར་བ་ཡང་མི་འཐད་དེ། ཉེས་མེད་ཕུན་ཚོགས་ཀྱི་ད་ལྟར་གྱི་ཆོ་ག་ལ་རྟེན་ནས་ཐོབ་པའི་དགེ་ཚུལ་མ་དགེ་ཚུལ་ཕར་མཚན་འཕོས་པའི་ཕ་དེ་ཆོས་ཅན། དམ་བཅའ་དང་པོ་ལ། དེར་ཐལ། དེའི་ཕྱིར། མ་གྲུབ་ན་དེར་ཐལ། 

༼༣༠༽
ཉེས་མེད་ཕུན་ཚོགས་ཀྱི་ད་ཆོག་ལ་རྟེན་ནས་ཐོབ་པའི་དགེ་ཚུལ་ཕ་མ་གང་རུང་གང་ཞིག དེ་ལ་རྟེན་ནས་ཐོབ་པའི་དགེ་ཚུལ་མ་མ་ཡིན་པའི་ཕྱིར། གཏན་ཚིགས་དང་པོ་གྲུབ་སྟེ། བསྙེན་པར་རྫོགས་པའི་གང་ཟག་དང་དགེ་སློབ་མ་གང་རུང་མ་ཡིན་པ་གང་ཞིག དེ་ལ་རྟེན་ནས་ཐོབ་པའི་དགེ་ཚུལ་ཕ་མ་གང་རུང་གི་སྡོམ་པ་རྒྱུད་ལྡན་ཡིན་པའི་ཕྱིར། གོང་གི་རྟགས་གཉིས་པ་སླ། རྩ་བར་འདོད་ན། དེ་ཆོས་ཅན། དགེ་བསྙེན་ཕའི་སྡོམ་པ་སྔོན་སོང་མ་ཡིན་པར་ཐལ། དགེ་བསྙེན་མའི་སྡོམ་པ་སྔོན་སོང་ཡིན་པའི་ཕྱིར་ཏེ། ཉེས་མེད་ཕུན་ཚོགས་ཀྱི་ད་ཆོག་ལ་རྟེན་ནས་དགེ་ཚུལ་མའི་སྡོམ་པ་ཐོབ་པའི་གང་ཟག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། །
དམ་བཅའ་གཉིས་པ་ལ་ཡང་། ཉེས་མེད་ཕུན་ཚོགས་ཀྱི་ད་ཆོག་ལ་རྟེན་ནས་ཐོབ་པའི་དགེ་སློང་མ་དགེ་སློང་ཕར་མཚན་གྱུར་པའི་ཕ་དེ་ཆོས་ཅན། དེར་ཐལ། དེའི་ཕྱིར། རྟགས་གསལ་གོང་གི་དེས་རིགས་བསྒྲེ། ཡང་དགེ་བསྙེན་ཕ་དང་དགེ་ཚུལ་ཕ་གཉིས་ཀྱི་སྡོམ་པ་ཐོབ་ལ་མ་ཉམས་པའི་བསྙེན་པར་མ་རྫོགས་པའི་རབ་བྱུང་ཡིན་ན་ཡང་། དགེ་སློང་ཕའི་སྡོམ་པ་ལེན་དུ་རུང་བའི་རྟེན་གྱི་གང་ཟག་ཡིན་པས་མ་ཁྱབ་སྟེ། གལ་ཏེ་ཁྱབ་ན། ཉེས་མེད་ཕུན་ཚོགས་ཀྱི་ད་ཆོག་ལ་རྟེན་ནས་དགེ་བསྙེན་ཕ་དང་། དགེ་ཚུལ་ཕའི་སྡོམ་པ་ཐོབ་ལ་མ་ཉམས་པའི་དགེ་ཚུལ་ཕ་མར་གྱུར་པའི་དགེ་ཚུལ་མ་དེ་ཆོས་ཅན། དེར་ཐལ། དེའི་ཕྱིར། རྟགས་སླ། འདོད་མི་ནུས་ཏེ། བུད་མེད་ཡིན་པའི་ཕྱིར། དེང་སང་ཁ་ཅིག སྐྱབས་སུ་འགྲོ་

༼༣༡༽
བར་ཁས་བླངས་པའི་ཚིག་རྩོམ་པ་དང་། ཞེས་པའི་དངོས་བསྟན་གྱི་སྐྱབས་འགྲོའི་ཡུལ་དུ་གྱུར་བའི་སངས་རྒྱས་དཀོན་མཆོག་ཡིན་ན། གཟུགས་སྐུ་ཡིན་པས་ཁྱབ། དེའི་དངོས་བསྟན་གྱི་སྐྱབས་ཡུལ་དུ་གྱུར་བའི་དགེ་འདུན་དཀོན་མཆོག་ཡིན་ན། ཟུང་བཞི་ཡ་བརྒྱད་གང་རུང་གིས་བསྡུས་པའི་འཕགས་པ་ཡིན་པས་ཁྱབ་སྟེ། རྒྱུ་མཚན་ནི་རིམས་བཞིན་རྐང་གཉིས་རྣམས་ཀྱི་མཆོག་སངས་རྒྱས་ལ་སྐྱབས་སུ་མཆིའོ། །
ཞེས་བཤད་ཅིང་། སྐྱབས་ཡུལ་གྱི་སངས་རྒྱས་ནི་ལམ་གྱི་སྟོན་པ་ཡིན་པའི་ཕྱིར་དང་། ཚོགས་རྣམས་ཀྱི་མཆོག་དགེ་འདུན་ལ་སྐྱབས་སུ་མཆིའོ། །
ཞེས་བཤད་ཅིང་། སྐྱབས་ཡུལ་དགེ་འདུན་ནི་ལམ་གྱི་ཟླ་གྲོགས་ཡིན་པའི་ཕྱིར། ཞེས་གསུངས་པ་ཡང་མི་འཐད་དེ། སངས་རྒྱས་སུ་བྱེད་པའི་བྱེད་ཆོས་ཐེག་ཆེན་མི་སློབ་པའི་ལམ་བདེན་ཆོས་ཅན། དམ་བཅའ་དང་པོ་ལ། དེར་ཐལ། དེའི་ཕྱིར། མ་གྲུབ་ན་དེར་ཐལ། གང་ཞིག་གསུམ་ལ་སྐྱབས་འགྲོ་སྟེ། ཞེས་པའི་དངོས་བསྟན་གྱི་སངས་རྒྱས་དཀོན་མཆོག་ཡིན་པའི་ཕྱིར་ཏེ། མི་སློབ་པ་དང་གཉིས་ཀ་དང་། ཞེས་པའི་ཚིག་ཟུར་གྱིས་མི་སློབ་པ་དང་ཞེས་པའི་དངོས་བསྟན་གྱི་ལམ་བདེན་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། དམ་བཅའ་གཉིས་པ་ལ། དགེ་འདུན་དུ་བྱེད་བའི་བྱེད་ཆོས་ཉན་ཐོས་སློབ་མི་སློབ་ཀྱི་ལམ་བདེན་དང་། ཐེག་ཆེན་སློབ་པའི་ལམ་བདེན་རྣམས་རེ་རེ་ནས་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་ཐལ། གང་ཞིག་གསུམ་ལ་སྐྱབས་འགྲོ་སྟེ། ཞེས་པའི་དངོས་བསྟན་གྱི་སྐྱབས་

༼༣༢༽
ཡུལ་གྱི་དགེ་འདུན་དཀོན་མཆོག་ཡིན་པའི་ཕྱིར་ཏེ། གཉིས་ཀ་དང་ཞེས་པའི་དངོས་བསྟན་གྱི་ལམ་བདེན་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། གོང་འོག་གི་གསལ་བ་གཉིས་ཀ་ལ་འདོད་མི་ནུས་ཏེ། ལམ་བདེན་ཡིན་པའི་ཕྱིར་རོ། །
ཡང་ཁ་ཅིག སྐྱབས་སུ་འགྲོ་བ་རྩོམ་པས་རབ་ཏུ་འབྱུང་བ་ཉེ་བར་བསྒྲུབ་པར་བྱའོ། །
ཞེས་པའི་དངོས་བསྟན་གྱི་བར་མ་རབ་བྱུང་གི་དགེ་བ་ཡིན་ན། རབ་བྱུང་གི་ཚུལ་ཁྲིམས་ཡིན་པས་ཁྱབ། རབ་བྱུང་གི་བསླབ་པ་ཡིན་ན་རབ་བྱུང་གི་སྡོམ་པ་ཡིན་པས་ཁྱབ་ཟེར་བ་ཡང་མི་འཐད་དེ། མཁན་པོའི་དྲུང་དུ་སྐྱབས་འགྲོ་རྩོམ་བྱེད་དུ་བྱས་པའི་སྒོ་ནས་ཁྱིམ་པའི་རྟགས་སྤོང་ཞིང་། རབ་བྱུང་གི་རྟགས་ཆ་ལུགས་ལེན་པ་ལ་སློབ་པར་ཁས་བླངས་པའི་བར་མའི་དགེ་བ་ཆོས་ཅན། དམ་བཅའ་དང་པོ་ལ། དེར་ཐལ། དེའི་ཕྱིར། གཏན་ཚིགས་གྲུབ་སྟེ། གཞུང་དེའི་དངོས་བསྟན་གྱི་བར་མ་རབ་བྱུང་གི་དགེ་བ་ཅིག་ཡོད་པའི་ཕྱིར། འདོད་ན་ཚུལ་ཁྲིམས་ཡིན་པར་ཐལ། འདོད་པའི་ཕྱིར། འདོད་ན་ཚུལ་ཁྲིམས་མ་ཡིན་པར་ཐལ། སྡོམ་པ་མ་ཡིན་པའི་ཕྱིར་ཏེ། བར་མ་ཡིན་པའི་ཕྱིར་རོ། །
དམ་བཅའ་གཉིས་པ་ལ། ཁྱིམ་པའི་རྟགས་སྤོང་ཞིང་རབ་བྱུང་གི་རྟགས་ཆ་ལུགས་ལེན་པ་ལ་སློབ་པའི་བར་མ་རབ་བྱུང་གི་བསླབ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་ཐལ། བར་མ་རབ་བྱུང་གི་བསླབ་པ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། །
རྩ་བར་འདོད་མི་ནུས་ཏེ། སྡོམ་པ་མ་ཡིན་པའི་ཕྱིར་རོ། །
ཁ་ཅིག་དགེ་ཚུལ་གྱི་སྡོམ་པ་

༼༣༣༽
ཡིན་ན། བར་མ་རབ་བྱུང་སྔོན་སོང་ཡིན་པས་ཁྱབ། ཟེར་བ་ཡང་མི་འཐད་དེ། དགེ་ཚུལ་གྱི་སྡོམ་པ་ནི། མཁན་པོ་ལ་མ་བལྟོས་པར་ཡང་སྐྱེ་བ་ཡོད་ལ། བར་མ་རབ་བྱུང་ནི་མཁན་པོ་ལ་ངེས་པར་བལྟོས་དགོས་པའི་ཕྱིར། དེས་ན་མཁན་པོ་ལ་མ་བལྟོས་པར་ཐོབ་པའི་དགེ་ཚུལ་གྱི་སྡོམ་པ་ཆོས་ཅན། དེར་ཐལ། དེའི་ཕྱིར། འདོད་ན། དེ་ཆོས་ཅན། མཁན་པོ་དང་འབྲེལ་བའི་དགེ་ཚུལ་གྱི་སྡོམ་པ་ཡིན་པར་ཐལ་བར་མ་རབ་བྱུང་སྔོན་སོང་གི་དགེ་ཚུལ་གྱི་སྡོམ་པ་ཡིན་པའི་ཕྱིར། འདོད་མི་ནུས་ཏེ། ཆོས་ཅན་ཡིན་པའི་ཕྱིར་རོ། །

དེས་ན་དགེ་ཚུལ་ཡིན་ན་ཁྱོད་ཀྱི་མཁན་པོ་ཡོད་པས་མ་ཁྱབ་སྟེ། དགེ་ཚུལ་ལ་མཁན་པོ་དང་བཅས་མ་བཅས་གཉིས་སུ་ཡོད་པའི་ཕྱིར། གཉིས་པ་རང་ལུགས་ནི། རབ་ཏུ་འབྱུང་བ་དང་བསྙེན་པར་རྫོགས་པ་དེའི་ཕྱིར། དགེ་སློང་འགའ་ཞིག་མཁན་པོ་ཉིད་དུ་ཞེས་པས། གནས་བླ་མ་བསྟན། གནས་པ་ལའོ། ཞེས་པས་གནས་པ་བསྒྲུབ་བྱ་བསྟན་ཡིན་ནོ། །
དོན་ཧྲིལ་དྲིལ་ན་ལྔ་དྲུག་ཀྱི་ཡོན་ཏན་དང་ལྡན་པའི་དགེ་སློང་འགའ་ཞིག་ལ། མཁན་པོ་ཉིད་དུ་གནས་པའི། བརྟེན་པའི་བསྒྲུབ་བྱ་ལ་རབ་བྱུང་བསྙེན་རྫོགས་ཀྱི་སྡོམ་པ་སྐྱེ་ཞེས་པའི་དོན་ནོ། །
སྐྱེས་ལ་ཉེས་བྱས་ལ་མཁན་པོ་གཏན་མེད་པའི། མཁན་པོ་དེ་དགེ་སློང་མ་ཡིན་ན་ཡང་བསྒྲུབ་བྱ་དེས་དགེ་སློང་རྣམ་དག་ཡིན་པར་འདུ་ཤེས་ན་བསྒྲུབ་བྱའི་རྒྱུད་ལ་སྡོམ་པ་ཆགས་པ་ཡིན་ཏེ། གཞུང་འདིར་ཡང་དེ་དང་ལྡན་པ་འདི་ལྟར་མཁན་པོ་མེད་པ་ཉིད་ལ་ཡང་ངོ་། །
དེ་བསྙེན་པར་མ་རྫོགས་

༼༣༤༽
པ་ཉིད་ཡིན་ན་ལང་ངོ་། །
དེ་དགེ་སློང་ཉིད་མ་ཡིན་པར་ཤེས་ན་ནི་མི་སྐྱེའོ། །
ཞེས་གསུངས་པའི་ཕྱིར། འོ་ན་གཞུང་འདིར་དེ་གཉིས་ཀྱི་མིང་མ་བརྗོད་ན་ཡང་མི་སྐྱེའོ། །
ཞེས་མཁན་པོ་དང་བསྒྲུབ་བྱའི་མིང་མ་བརྗོད་ན་ཡང་སྡོམ་པ་མི་སྐྱེ་བར་བཤད་པ་དང་། མཁན་པོ་གཏན་མེད་པ་གཉིས་འགལ་ལོ་སྙམ་ན་སྐྱོན་མེད་དེ་མཁན་པོའི་མིང་མ་བརྗོད་ན་ཡང་སྡོམ་པ་མི་སྐྱེ་བར་བཤད་པ་དེ་ནི་མཁན་པོ་ཡོད་བཞིན་དུ་མཁན་པོའི་མིང་མ་བརྗོད་ན་སྡོམ་པ་མི་སྐྱེ་བ་ལ་དགོངས་པ་ཡིན་གྱིས། སྤྱིར་མཁན་པོའི་མིང་མ་བརྗོད་ན་སྡོམ་པ་མི་སྐྱེ་ཞེས་པའི་དོན་ནི་མ་ཡིན་ནོ། །
ལེགས་པར་བཤད་པ་འདི་ཡང་དཔྱོད་ལྡན་དག་གིས་སྙིང་གི་ཐིག་ལེར་བཟུང་བར་གྱིས་ཤིག དང་པོའི་མཁན་པོ་ཉིད་ཀྱིས་ཞེས་པའི་དངོས་བསྟན་གྱི་མཁན་པོ་དང་། བསྒྲུབ་བྱ་དེའི་དགེ་ཚུལ་གྱི་མཁན་པོའི་སྟ་གོན་དུ་གནས་པའི་དགེ་སློང་དང་། རང་གི་དགེ་བསྙེན་ཉིད་དུ་ཉེ་བར་སྒྲུབ་ནས་ཞེས་པའི་དངོས་བསྟན་གྱི་བསྒྲུབ་བྱ་དགེ་བསྙེན་དུ་བསྒྲུབ་པར་བྱེད་པའི་དགེ་སློང་རྣམས་དོན་གཅིག་པ་ཡིན་ཏེ། རྒྱ་ཆེར་འགྲེལ་ལས། དགེ་ཚུལ་གྱི་མཁན་པོ་ཉིད་ནི་གཞན་གྱི་མཁན་པོ་ཉིད་ལས་དང་པོ་ཡིན་པའི་ཕྱིར་རོ། །
ཞེས་དང་། རང་གིས་ཞེས་པ་ནི་མཁན་པོས་ཏེ་ཞེས་གསུངས་པའི་ཕྱིར་སྤྱིར་བསྒྲུབ་བྱ་དེ་དགེ་བསྙེན་དུ་སྒྲུབ་པར་བྱེད་པའི་དགེ་སློང་ཡིན་ན་བསྒྲུབ་བྱ་དེ་བར་མ་རབ་བྱུང་དང་དགེ་ཚུལ་དུ་བསྒྲུབ་པར་བྱེད་པའི་མཁན་པོའི་སྟ་གོན་དུ་གྱུར་པའི་དགེ་སློང་ཡིན་པས་མ་ཁྱབ་སྟེ། བསྒྲུབ་བྱ་དེ་རེ་ཞིག་དགེ་བསྙེན་ཙམ་

༼༣༥༽
དུ་སྒྲུབ་ནས། བར་མ་རབ་བྱུང་དང་དགེ་ཚུལ་དུ་མི་སྒྲུབ་པ་ཡོད་པའི་ཕྱིར། དགེ་བསྙེན་རྐྱང་པར་སྒྲུབ་པའི་ཚེ་བར་ཆད་དྲི་བ་ཡང་རྒྱས་པ་སྔོན་དུ་འགྲོ་མི་དགོས་ཏེ། བསྟན་པ་ལ་རིམས་ཀྱི་སློབ་པའི་ཕྱིར་ཉེས་མེད་ཕུན་ཚོགས་ཀྱི་དབང་དུ་བྱས་ན། སྐྱེས་པའི་བསླབ་ཚིགས་གསུམ་རིམ་བཞིན་ལེན་དགོས་ཏེ། ཚིགས་སྔ་མ་སྔ་མ་སྔོན་དུ་མ་སོང་པ་ལ་ཕྱི་མ་ཕྱི་མ་བྱས་ན་བསྒྲུབ་བྱའི་རྒྱུད་ལ་སྡོམ་པ་སྐྱེ་ཡང་། བྱེད་པ་པོ་དགེ་འདུན་ལ་སྟོན་པའི་བཅས་པ་དང་འགལ་བའི་ཉེས་པ་འབྱུང་བའི་ཕྱིར་རོ། །
དེ་སྐད་དུ། དགེ་བསྙེན་ཉིད་དང་ཞེས་སོགས་དང་། དེའི་ཐད་ཀྱི་རྒྱ་ཆེར་འགྲེལ་ལས། ཚིགས་སྔ་མ་གང་དང་གང་ཡིན་པ་དེར་བསྙེན་པར་མ་རྫོགས་པ་ཞེས་བྱ་བ་ཡང་དག་པར་མ་ཐོབ་པའི་གང་ཟག་ལ་ཚིགས་ཕྱི་མ་ཕྱི་མ་མི་བྱའོ། །
ཞེས་གསུངས་པ་ཡིན་ནོ། །
དེ་བཞིན་དུ་བུད་མེད་ལ་ཡང་དགེ་བསྙེན་མ་སྔོན་དུ་མ་སོང་བར་དགེ་ཚུལ་མ་དང་། དེ་གཉིས་སྔོན་མ་སོང་བར་དགེ་སློབ་མ་དང་། དེ་གསུམ་སྔོན་དུ་མ་སོང་བར་དགེ་སློང་མའི་སྡོམ་པ་ཕོག་ན་ཡང་། སྐྱེ་ལ་ཉེས་བྱས་ཙམ་ཡིན་ཏེ། ཚིགས་སྔ་མ་མེད་པ་ཉིད་ལ་ནི། ཉེས་བྱས་ཙམ་དུ་ཟད་དོ་ཞེས་གསུངས་པའི་ཕྱིར། འོ་ན་ཚིགས་སྔ་མ་སྔ་མ་སྔོན་དུ་སོང་བའི་བསྙེན་རྫོགས་ཀྱི་ཆོ་ག་ཡིན་ན། ཉེས་མེད་ཕུན་ཚོགས་ཀྱི་ཆོ་ག་ཡིན་པས་ཁྱབ་བམ་ཞེ་ན། མ་ཁྱབ་སྟེ། ཚིགས་སྔ་མ་སྔ་མ་སྔོན་དུ་སོང་ཡང་བསྒྲུབ་བྱ་ནད་པ་བསྙེན་པར་རྫོགས་པའི་ཆོ་ག་དེ་སྐྱེ་ལ་ཉེས་བྱས་ཡིན་པའི་ཕྱིར་ཏེ། ནད་པ་རབ་ཏུ་འབྱུང་བ་དང་བསྙེན་པར་

༼༣༦༽
རྫོགས་པར་མི་བྱའོ། །
ཞེས་གསུངས་པའི་ཕྱིར། དེས་ན་ནད་པ་བསྙེན་པར་རྫོགས་པར་བྱར་མི་རུང་པ་ཡིན་པ་ལ་དེ་བསྙེན་པར་རྫོགས་ན་སྡོམ་པ་སྐྱེ་བའི་ཐ་སྙད་ནི་ཁས་བླང་དགོས་ཏེ། དཔེར་ན་དགེ་ཚུལ་སྔོན་དུ་མ་སོང་བ་ལ་ཕའི་བསྙེན་རྫོགས་ཀྱི་སྡོམ་པ་བྱར་མི་རུང་ཡང་དེ་ལ་ཕའི་བསྙེན་རྫོགས་ཀྱི་སྡོམ་པ་ཕོག་ན་ཆགས་པ་བཞིན་ནོ། །
ཉེས་མེད་ཕུན་ཚོགས་དང་སྐྱེ་ལ་ཉེས་བྱས་ཀྱི་དོན་ནི། རིམས་བཞིན་བྱེད་པ་པོ་མཁན་སློབ་དགེ་འདུན་རྣམས་ལ་སྟོན་པའི་བཅས་པ་དང་འགལ་བའི་ཉེས་པ་ཅུང་ཟད་ཀྱང་མེད་ཅིང་། བསྒྲུབ་བྱའི་རྒྱུད་ལ་སྡོམ་པ་ཕུན་ཚོགས་སྐྱེ་བ་ནི་ཉེས་མེད་ཕུན་ཚོགས་ཡིན་ཏེ། དཔེར་ན། བསྒྲུབ་བྱ་འགལ་རྐྱེན་བར་ཆད་ཀྱི་ཆོས་བཞི་དང་བྲལ་ཞིང་། ཚིགས་སྔ་མ་རྣམས་ཀྱང་སྔོན་དུ་སོང་བ་ལ། བསྙེན་རྫོགས་ཀྱི་སྡོམ་པ་ཕོག་ན་བྱེད་པ་པོ་ལ་ཉེས་པ་མེད་ཅིང་བསྒྲུབ་བྱའི་རྒྱུད་ལ་ཆགས་པའི་སྡོམ་པ་དེ་ཉིད་ཀྱང་གོང་ནས་གོང་དུ་ཁྱད་པར་དུ་འགྲོ་བ་ལྟ་བུའོ། །
བསྒྲུབ་བྱའི་རྒྱུད་ལ་སྡོམ་པ་སྐྱེ་ཡང་བྱེད་པ་པོ་ལ་སྟོན་པའི་བཅས་པ་དང་འགལ་བའི་ཉེས་པ་འབྱུང་བ་ནི་སྐྱེ་ལ་ཉེས་བྱས་ཡིན་ཏེ། དཔེར་ན་བསྒྲུབ་བྱ་ནད་པའམ། ཚིགས་སྔ་མ་སྔོན་དུ་མ་སོང་བ་སོགས་ལ་བསྙེན་རྫོགས་ཕོག་པ་དང་། མཚམས་ནང་དེ་ན་དགེ་སློང་ལྔ་ལས་ལྷག་པ་ཡོད་བཞིན་དུ་ལྔས་བསྒྲུབ་བྱ་བསྙེན་པར་རྫོགས་པ་ལྟ་བུའོ། །
སྤྱིར་སྐྱེས་པའི་བསླབ་ཚིགས་ལ་དགེ་བསྙེན་སོགས་གསུམ་དུ་ངེས་ཤིང་། རབ་བྱུང་སྐྱེས་པའི་བསླབ་ཚིགས་ནི་གཉིས་ཁོ་ནར་ངེས་ཏེ། དགེ་ཚུལ་གྱི་སྡོམ་པ་ནི་རབ་བྱུང་

༼༣༧༽
སྐྱེས་པའི་བསླབ་ཚིགས་དང་པོ་དང་། དགེ་སློང་གི་སྡོམ་པ་ནི་དེའི་བསླབ་ཚིགས་ཕྱི་མ་ཡིན་པའི་ཕྱིར། དེ་བས་ན་དགེ་ཚུལ་གྱི་མཁན་པོ་ལ་དང་པོའི་མཁན་པོ་ཞེས་བརྗོད་པའི་གནད་ཀྱང་འདི་ཡིན་ནོ། །
འོན་ཀྱང་རབ་བྱུང་སྐྱེས་པའི་བསླབ་ཚིགས་དང་པོ་ཡིན་ན། སྐྱེས་པའི་བསླབ་ཚིགས་དང་པོ་ཡིན་པས་མ་ཁྱབ་སྟེ། སྐྱེས་པའི་བསླབ་ཚིགས་དང་པོ་ཡིན་ན། དགེ་བསྙེན་གྱི་སྡོམ་པ་ཡིན་དགོས་པའི་ཕྱིར། ཡང་བུད་མེད་ཀྱི་བསླབ་ཚིགས་ལ་དགེ་བསྙེན་མ་སོགས་བཞིར་ངེས་ཤིང་། རབ་བྱུང་བུད་མེད་ཀྱི་བསླབ་ཚིགས་ནི། དགེ་ཚུལ་མ་དང་དགེ་སློང་མ་གཉིས་ཀྱི་སྟེང་དུ་དགེ་སློབ་མ་བསྣན་པས་གསུམ་ཁོ་ནར་ངེས་པ་ཡིན་ཏེ། བུད་མེད་ལ་ནི་དགེ་སློབ་མ་ཞེས་བྱ་བའི་ཚིགས་གཞན་ཡོད་དོ་ཞེས་དང་། དེའི་རྒྱ་ཆེར་འགྲེལ་ལས། བུད་མེད་ལ་ནི་དགེ་ཚུལ་མ་ཉིད་དང་། དགེ་སློང་མ་ཉིད་ལས་དགེ་སློབ་མ་ཞེས་བྱ་བ་ཚིགས་གཞན་གསུམ་པ་འདི་ཡོད་པར་རིག་པར་བྱའོ། །
ཞེས་གསུངས་པའི་ཕྱིར། དེ་བས་ན་བུད་མེད་ལ་བསླབ་ཚིགས་ལྷག་པོ་དགེ་སློབ་མ་གཅིག་པུ་ཡིན་པས། སྐྱེས་པའི་བསླབ་ཚིགས་ལ་གསུམ་དང་། བུད་མེད་ཀྱི་བསླབ་ཚིགས་ལ་བཞི་སྟེ། བསླབ་ཚིགས་བདུན་དུ་ངེས་པར། ཀུན་མཁྱེན་བླ་མ་བསོད་ནམས་སེངྒེ་ཡབ་སྲས་བཞེད་པ་ནི་དམ་ཆོས་འདུལ་བའི་དགོངས་པ་ཅིས་ཕྱིན་པ་ཡིན་ནོ། །
མཁས་པ་ཁ་ཅིག ཚངས་སྤྱོད་ལ་ཉེར་གནས་ཀྱི་སྡོམ་པ་བུད་མེད་ཀྱི་བསླབ་ཚིགས་སུ་འདོད་པའི་ལོག་རྟོག་ཀྱང་གོང་དུ་དྲངས་

༼༣༨༽
པའི་རྩ་འགྲེལ་དེ་གཉིས་ཀྱིས་ལེགས་པར་ཁེགས་པ་ཡིན་ནོ། །
སྐབས་འདིར་ནི། སྐྱབས་འགྲོའི་ཡུལ་དུ་གྱུར་བའི་སངས་རྒྱས་དཀོན་མཆོག་དང་། དགེ་འདུན་དཀོན་མཆོག་ཡིན་ན་ཡང་། སངས་རྒྱས་དང་དགེ་འདུན་དུ་བྱེད་པའི་བྱེད་ཆོས་སུ་གྱུར་བའི་ལམ་བདེན་ཡིན་པས་ཁྱབ་སྟེ། གཟུགས་སྐུ་དང་། ཟུང་བཞི་ཡ་བརྒྱད་ཀྱི་འཕགས་པ་རྣམས་ནི་སྐྱབས་འགྲོའི་ཡུལ་མ་ཡིན་པའི་ཕྱིར་ཏེ། དེ་དག་ནི་ཟག་བཅས་ཡིན་པའི་ཕྱིར་རོ། དེས་ན་དགེ་བསྙེན་དང་བར་མ་རབ་བྱུང་དང་དགེ་ཚུལ་སྒྲུབ་པའི་ཚེ་སྐྱབས་འགྲོ་ལན་གསུམ་བྱེད་པའི་སྐྱབས་ཡུལ་དེ་དག་ཀྱང་ལམ་བདེན་དང་འགོག་བདེན་ཁོ་ནར་ངེས་ཏེ། སངས་རྒྱས་ཀྱི་བྱེད་ཆོས་ཐེག་ཆེན་མི་སློབ་པའི་ལམ་བདེན་ལ་ལམ་གྱི་སྟོན་པ་དང་། མྱང་འདས་ལ་ལམ་དངོས་དང་། དགེ་འདུན་གྱི་བྱེད་ཆོས་སེམས་ཅན་གྱི་རྒྱུད་ཀྱི་ལམ་བདེན་ལ་ལམ་གྱི་ཟླ་གྲོགས་ཞུས་ནས་མྱང་འདས་ཀྱི་བསམ་པ་བསྐྱེད་དེ་སྐྱབས་སུ་འགྲོ་བ་ཡིན་པའི་ཕྱིར་རོ། །

གསུམ་པ་ཞར་ལ་མཁན་སློབ་ཏུ་འགྱུར་བའི་དུས་བཤད་པ་ནི། སྤྱིར་སློབ་དཔོན་ལ་དབྱེ་ན། དགེ་ཚུལ་གྱི་སློབ་དཔོན། གསང་སྟེ་སྟོན་པའི། ལས་བྱེད་པའི། གནས་ཀྱི། ཀློག་པའི་སློབ་དཔོན་དང་ལྔ་ཡོད་དེ། དེ་ནི་སློབ་དཔོན་ཡིན་ནོ། །
གསང་སྟེ་སྟོན་པ་དང་། ལས་བྱེད་པ་དང་། གནས་སྦྱིན་པ་དང་། ཀློག་པ་ཡང་ངོ་ཞེས་གསུངས་པའི་ཕྱིར། དེ་ཡང་དང་པོའི་མཚན་གཞི་ནི། བསྒྲུབ་བྱ་དེ་ལ་དགེ་ཚུལ་གྱི་སྡོམ་པ་ཕོག་པའི་སྒོ་ནས་དེའི་རྒྱུད་ལ་དགེ་ཚུལ་གྱི་སྡོམ་པ་སྐྱེས་པར་བྱས་

༼༣༩༽
ཟིན་པའི་དགེ་སློང་དེ་བསྒྲུབ་བྱ་དེའི་དགེ་ཚུལ་གྱི་སློབ་དཔོན་ཡིན་པ་ལྟ་བུའོ། །
གཉིས་པ་ནི་བསྒྲུབ་བྱ་ལ་ལྐོག་ཏུ་བར་ཆད་དྲིས་ནས། བསྒྲུབ་བྱ་བར་ཆད་ཀྱི་དག་ཚུལ་དགེ་འདུན་ལ་གོ་བར་བྱས་ཟིན་པའི་དགེ་སློང་ལྟ་བུའོ། །
གསུམ་པ་ནི། བསྒྲུབ་བྱ་ལ་གསོལ་བཞིའི་ཆོ་ག་བརྡ་སྤྲད་པས་དེའི་རྒྱུད་ལ་བསྙེན་རྫོགས་ཀྱི་སྡོམ་པ་སྐྱེ་བར་བྱས་ཟིན་པའི་དགེ་སློང་ལྟ་བུའོ། །
བཞི་པ་ནི། གནས་པ་སློབ་མ་དང་ལྷན་ཅིག་ཏུ་ཞག་གཅིག་གནས་པར་བྱས་ཟིན་པའི་དགེ་སློང་ལྟ་བུའོ། །
ལྔ་པ་ནི། འཆད་འདོད་ཉན་འདོད་ཀྱི་བསམ་པ་དང་ལྡན་པས་སློབ་མ་ལ། མ་མཐའ་ཚིགས་སུ་བཅད་པ་གཅིག་ལན་གསུམ་ཟློས་པར་བྱེད་པའི་དགེ་སློང་ནི་སློབ་མ་དེའི་ཀློག་པའི་སློབ་དཔོན་ཡིན་པ་ལྟ་བུའོ། །
འདི་ལ། དགོངས་ནས་རྒྱ་ཆེར་འགྲེལ་ལས། སློབ་དཔོན་ལྔ་སྨྲས་ན་གནས་སྐབས་གང་ལ་སློབ་དཔོན་ཉིད་དག་ཏུ་འགྱུར་བར་བརྗོད་པར་བྱ་ཞེ་ན། དེའི་ཕྱིར་དོན་གྲུབ་ན་གྱུར་པ་ཉིད་དོ། ཅེས་བྱ་བ་སྨྲས་ཏེ་ཞེས་དང་། དོན་དགོས་པ་དེ་གྲུབ་པ་ཡོངས་སུ་རྫོགས་ན་གྱུར་པ་ཉིད་དོ། །
ཞེས་བྱ་བ་ནི། སློབ་དཔོན་ཉིད་དུ་གྱུར་པ་ཉིད་དོ། །
ཅེས་གསུངས་པ་ཡིན་ནོ། །
འདིར་འཇམ་དབྱངས་ཀུན་དགའ་ཆོས་བཟང་སོགས་ཁ་ཅིག་མཁན་སློབ་རང་རང་གི་བྱ་བའི་གཙོ་བོར་གྱུར་པའི་དོན་དེ་ཉིད་གྲུབ་པ་ནི་མཁན་སློབ་ཏུ་གྱུར་པའི་དུས་ཡིན་ཏེ། དོན་གྲུབ་ན་གྱུར་བ་ཉིད་དོ། །
ཅེས་གསུངས་པའི་ཕྱིར། ཞེས་གསུངས་པ་ནི་ཐུགས་རྟོག་ཆེར་མ་ཆུག་པའི་སྐྱོན་དུ་བས་ཏེ། འདིའི་

༼༤༠༽
དངོས་བསྟན་གྱི་གྱུར་པ་ནི་སློབ་དཔོན་དུ་གྱུར་པ་ལ་འཇོག་དགོས་པར་འགྲེལ་པ་དེས་གསལ་བོར་བསྟན་པའི་ཕྱིར་དང་། མཁན་པོར་གྱུར་པ་ནི་བསྒྲུབ་བྱའི་དོན་གྲུབ་པ་ལ་རག་མ་ལས་པའི་ཕྱིར། ཕྱི་མ་གྲུབ་སྟེ། བསྒྲུབ་བྱའི་དོན་གྲུབ་པའི་ཚད་ནི། བསྒྲུབ་བྱ་དེའི་རྒྱུད་ལ་སྡོམ་པ་སྐྱེས་པ་སོགས་ཡིན་ལ། མཁན་པོར་གྱུར་བའི་དུས་ནི། སྡོམ་པ་སྐྱེ་བའི་སྔ་རོལ་དུ་མཁན་པོར་གསོལ་བ་ལན་གསུམ་བཏབ་པའི་གསུམ་པའི་བརྗོད་པ་ཐ་མ་ལ་བསྒྲུབ་བྱ་དེའི་མཁན་པོར་གྱུར་པ་ཡིན་པའི་ཕྱིར། དེ་སྐད་དུ་མཁན་པོར་གསོལ་བ་ཁས་བླངས་པ་ན་དེར་གྱུར་ཏོ། །
ཞེས་དང་། འདིར་ཐ་མ་ལ་མཁན་པོའི་དོན་ཏོ། །
ཞེས་གསུངས་པ་ཡིན་ནོ། །
དིང་སང་ཁ་ཅིག བསྒྲུབ་བྱ་དེ་ལ་དགེ་ཚུལ་གྱི་སྡོམ་པ་འབོགས་པར་བྱེད་པའི་དགེ་སློང་ཡིན་ན། བསྒྲུབ་བྱ་དེའི་དགེ་ཚུལ་གྱི་སློབ་དཔོན་ཡིན་པས་ཁྱབ། བསྒྲུབ་བྱ་དེ་ལ་ལྐོག་ཏུ་བར་ཆད་དྲིས་ནས། དེ་བར་ཆད་ཀྱི་དག་ཚུལ་དགེ་འདུན་ལ་གོ་བར་བྱེད་པའི་དགེ་སློང་ཡིན་ན། བསྒྲུབ་བྱ་དེའི་གསང་སྟོན་གྱི་སློབ་དཔོན་ཡིན་པས་ཁྱབ། བསྒྲུབ་བྱ་དེ་ལ་གསོལ་བཞིའི་ཆོ་ག་བརྡ་སྤྲོད་པའི་དགེ་སློང་ཡིན་ན། བསྒྲུབ་བྱ་དེའི་ལས་ཀྱི་སློབ་དཔོན་ཡིན་པས་ཁྱབ་གསུངས་པ་ཡང་མི་འཐད་དེ། དམ་བཅའ་དང་པོ་ལ། བསྒྲུབ་བྱ་དེ་དགེ་ཚུལ་དུ་སྒྲུབ་པའི་བསྔགས་ཚིག་ལན་དང་པོ་བརྗོད་པར་བྱེད་བཞིན་པའི་དགེ་སློང་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་ཐལ། དེ་ལ་དགེ་ཚུལ་གྱི་སྡོམ་པ་འབོགས་པར་བྱེད་བཞིན་པའི་དགེ་སློང་ཡིན་པའི་ཕྱིར་ཏེ། བསྒྲུབ་བྱ་དེ་དགེ་ཚུལ་དུ་བསྒྲུབ་

༼༤༡༽
པའི་བསྔགས་ཚིག་བརྗོད་པར་བྱེད་བཞིན་པའི་དགེ་སློང་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། བསྒྲུབ་བྱ་དེ་ལ་དགེ་ཚུལ་གྱི་སྡོམ་པ་སྐྱེས་པར་བྱས་ཟིན་པའི་དགེ་སློང་ཡིན་པར་ཐལ། འདོད་པའི་ཕྱིར། ཁྱབ་སྟེ། དོན་གྲུབ་ན་གྱུར་པ་ཉིད་དོ། ཅེས་གསུངས་པའི་ཕྱིར། འདོད་མི་ནུས་ཏེ། ཆོས་ཅན་ཡིན་པའི་ཕྱིར། དམ་བཅའ་གཉིས་པ་ལ། ལྐོག་ཏུ་བར་ཆད་དྲིས་པའི་རྗེས་སུ་བསྒྲུབ་བྱ་བར་ཆད་ཀྱི་དག་ཚུལ་དགེ་འདུན་ལ་གོ་བར་བྱེད་པ་ལ་ཞུགས་མ་ཐག་པའི་དགེ་སློང་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་ཐལ། དེ་དགེ་འདུན་ལ་གོ་བར་བྱེད་བཞིན་པའི་དགེ་སློང་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། །
རྩ་བར་འདོད་ན། རིགས་འགྲེ། དམ་བཅའ་གསུམ་པ་ལ། བསྒྲུབ་བྱ་དེ་ལ་གསོལ་བཞིའི་ཆོ་ག་ལན་གཉིས་པ་བརྗོད་པར་བྱེད་བཞིན་པའི་དགེ་སློང་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་ཐལ། དེ་ལ་གསོལ་བཞིའི་ཆོ་ག་བརྗོད་པར་བྱེད་བཞིན་པའི་དགེ་སློང་ཡིན་པའི་ཕྱིར། རྩ་བར་འདོད་ན། དེ་ཆོས་ཅན་བསྒྲུབ་བྱ་དེའི་རྒྱུད་ལ་བསྙེན་རྫོགས་ཀྱི་སྡོམ་པ་སྐྱེས་པར་བྱས་ཟིན་པའི་དགེ་སློང་ཡིན་པར་ཐལ། འདོད་པའི་ཕྱིར། འདོད་ན། དེ་དེ་མ་ཡིན་པར་ཐལ། གསོལ་བཞིའི་ཆོ་ག་ལན་མཐའ་མིའི་བརྗོད་པ་ལ་ཆ་གསུམ་དུ་ཕྱེ་བའི་ཆ་གསུམ་པ་ལ། བསྒྲུབ་བྱའི་རྒྱུད་ལ་བསྙེན་རྫོགས་ཀྱི་སྡོམ་པ་སྐྱེས་པ་ཡིན་གྱིས། དེ་ཡན་ཆད་དུ་མ་སྐྱེས་པའི་ཕྱིར་ཏེ། བརྗོད་པ་མཐའ་མ་གང་ཡིན་པའི་ཆ་གསུམ་པ་ལ་གྲུབ་པ་ཉིད་དོ། །
ཅེས་གསུངས་

༼༤༢༽
པའི་ཕྱིར། འདིར་དགེ་བསྙེན་གྱི་སློབ་དཔོན་མི་བགྲང་བ་ནི། བསྒྲུབ་བྱ་དགེ་བསྙེན་དུ་སྒྲུབ་པར་བྱེད་པའི་དགེ་སློང་དེ་ཕྱིས་བར་མ་རབ་བྱུང་སོགས་ཀྱི་མཁན་པོར་འགྱུར་བས་མཁན་པོའི་ནང་དུ་འདུས་པ་ལ་དགོངས་པ་ཡིན་ནོ། །
མཁན་པོ་ལ་དབྱེ་ན་བར་མ་རབ་བྱུང་གི་མཁན་པོ། དགེ་ཚུལ་གྱི་མཁན་པོ། བསྙེན་རྫོགས་ཀྱི་མཁན་པོ་དང་གསུམ་ཡོད་དེ། རབ་ཏུ་བྱུང་བ་དང་བསྙེན་པར་རྫོགས་པ་དེའི་ཕྱིར་ཞེས་སོགས་དང་། རྒྱ་ཆེར་འགྲེལ་ལས། རབ་ཏུ་འབྱུང་བ་སྨོས་པས་དགེ་ཚུལ་གྱི་སྡོམ་པ་ཡང་གནས་པ་ལ་ཡོད་པར་སྟོན་པ་ཡིན་ཏེ། དགེ་ཚུལ་གྱི་སྡོམ་པ་ཡང་རབ་ཏུ་འབྱུང་བ་ལ་གནས་པའི་ཕྱིར་རོ། །
ཞེས་གསུངས་པས་སོ། །
དེས་ན་དགེ་ཚུལ་གྱི་མཁན་པོ་ནི། དགེ་ཚུལ་གྱི་སྡོམ་པ་འབོགས་པའི་ལས་གྲལ་དེར་གནས་པའི་དགེ་སློང་སྔར་བསྒྲུབ་བྱ་དེའི་བར་མ་རབ་བྱུང་གི་མཁན་པོ་བྱས་ཟིན་པ་དེ་ནི་བསྒྲུབ་བྱ་དེའི་དགེ་ཚུལ་གྱི་མཁན་པོ་ཡིན་ནོ། །
འོན་ཀྱང་བར་མ་རབ་བྱུང་དང་། དགེ་ཚུལ་གྱི་སྡོམ་པ་འབོགས་མཁན་གཉིས་ལ་ནི་ཐ་སྙད་སོ་སོར་བྱ་སྟེ། བར་མ་རབ་བྱུང་འབོགས་པའི་མཁན་པོ་དང་། དགེ་ཚུལ་གྱི་སྡོམ་པ་འབོགས་མཁན་ནི་རབ་བྱུང་གི་མཁན་པོའམ། དགེ་སློང་གཞན་ཞིག་གང་ཡིན་ཀྱང་། བསྒྲུབ་བྱའི་རྒྱུད་ལ་དགེ་ཚུལ་གྱི་སྡོམ་པ་སྐྱེས་པ་ན། བསྒྲུབ་བྱ་དེའི་དགེ་ཚུལ་གྱི་སློབ་དཔོན་ཞེས་པའི་ཐ་སྙད་འདོགས་དགོས་པས་སོ། །
འདི་ལ་དགོངས་ནས་རྒྱ་ཆེར་འགྲེལ་ལས། རབ་ཏུ་འབྱུང་བ་ནི་མཁན་པོ་ཁོ་ན་ལས་འགྱུར་ལ། དགེ་ཚུལ་གྱི་སྡོམ་པ་ནི་གཞན་ལས་ཐོབ་པ་ཡིན་ནོ། 

༼༤༣༽
ཞེས་གསུངས་པ་ཡིན་ནོ། །
སྔར་བསྒྲུབ་བྱ་དེའི་བར་མ་རབ་བྱུང་གི་མཁན་པོ་བྱས་ནས་སླར་བསྒྲུབ་བྱ་དེ་ལ་དགེ་ཚུལ་གྱི་སྡོམ་པ་ཡང་ཕོག་སྟེ། སྐྱེས་པར་བྱས་ཟིན་པའི་དགེ་སློང་དེ་ནི་བསྒྲུབ་བྱ་དེའི་དགེ་ཚུལ་གྱི་མཁན་སློབ་གཉིས་ཀ་ཡིན་ལ། བསྒྲུབ་བྱ་དེ་ལ་དགེ་ཚུལ་གྱི་སྡོམ་པ་ཕོག་པའི་དགེ་སློང་སྔར་དེའི་བར་མ་རབ་བྱུང་གི་མཁན་པོ་མ་བྱས་པ་དེ་ནི་བསྒྲུབ་བྱ་དེའི་དགེ་ཚུལ་གྱི་སློབ་དཔོན་ཙམ་ཡིན་ནོ། །

དེ་དག་ནི་བསྒྲུབ་བྱ་དང་སྒྲུབ་བྱེད་གཉིས་ཀ་སྐྱེས་པའི་དབང་དུ་བྱས་པ་ཡིན་ལ། བསྒྲུབ་བྱ་བུད་མེད་ཀྱི་སྒོ་ནས་དབྱེ་ན། སློབ་དཔོན་མ་དང་། མཁན་མོ་གཉིས། དང་པོ་ལ། དགེ་ཚུལ་མའི་སློབ་དཔོན་མ་སོགས་ལྔའི་སྟེང་དུ་དགེ་སློབ་མའི་སློབ་དཔོན་མ་དང་། ཚངས་སྤྱོད་ལ་ཉེར་གནས་ཀྱི་སློབ་དཔོན་མ་གཉིས་བསྣན་པས་བདུན་ནོ། །
བསྒྲུབ་བྱ་བུད་མེད་བསྙེན་པར་རྫོགས་པའི་གསོལ་བཞིའི་ལས་བརྗོད་མཁན་ལ་ནི། དགེ་སློང་ཕ་མ་གཉིས་ཀ་ཡོད་དེ། བསྒྲུབ་བྱ་བུད་མེད་ནི་གཉིས་ཀའི་དགེ་འདུན་ལས་བསྙེན་པར་རྫོགས་དགོས་ཤིང་། དེའི་ཚེ་གསོལ་བཞིའི་ལས་བརྗོད་མཁན་ནི་དགེ་སློང་ཕ་གཙོ་ཆེ་ལ། ཡང་དགེ་སློང་མ་ཉིད་ཀྱིས་བརྗོད་པ་ཡང་ཡོད་དེ། དེ་སྐད་དུ་རྒྱ་ཆེར་འགྲེལ་ལས། དགེ་སློང་མ་བསྙེན་པར་རྫོགས་པར་བྱ་བ་ལ་ནི། དགེ་སློང་གི་དགེ་འདུན་གཙོ་ཆེ་བ་ཡིན་པས། དགེ་སློང་མའི་དགེ་འདུན་གསོག་པའི་ཚུལ་མཐུན་པ་ཙམ་བྱ་བར་ཟད་པས་དགེ་སློང་གི་ལས་ཉིད་ཀྱིས་ཀྱང་དགེ་སློང་མ་ཉིད་དུ་འགྱུར་བར་ཤེས་པར་བྱའོ། །

༼༤༤༽
ཞེས་གསུངས་པ་ཡིན་ནོ། །
ཀྱང་སྒྲས་ནི་དགེ་སློང་མའི་ལས་ཀྱིས་དགེ་སློང་མར་འགྱུར་བར་མ་ཟད་དགེ་སློང་ཕའི་ལས་ཀྱིས་ཀྱང་བསྒྲུབ་བྱ་དགེ་སློང་མར་འགྱུར་བ་ཡིན་ནོ། །
ཞེས་བསྟན་པ་ཡིན་ནོ། །
མཁན་མོ་ལ་དབྱེ་ན། བར་མ་རབ་བྱུང་གི་མཁན་མོ། དགེ་སློབ་མའི་མཁན་མོ། བསྙེན་རྫོགས་ཀྱི་མཁན་མོ་དང་གསུམ་ཡོད་དེ། དེ་སྐད་དུ། རྒྱ་ཆེར་འགྲེལ་ལས། དཔེར་ན་དགེ་སློང་འགའ་ཞིག་ལ་མཁན་པོ་ཉིད་དུ་གནས་པ་ལའོ། །
ཞེས་བྱ་བ་དེར་དགེ་སློང་མ་འགའ་ཞིག་ལ་མཁན་མོ་ཉིད་དུ་གནས་པ་ལའོ། །
ཞེས་བྱ་བ་ལྟ་བུ་དང་། ཞེས་དང་། གནས་པ་ཁོ་ན་ལའོ། །
ཞེས་པའི་ཐད་ཀྱི་རྒྱ་ཆེར་འགྲེལ་ལས་ཀྱང་། དགེ་སློབ་མ་ཉིད་ཀྱི་ཚིགས་དེ་ཡང་། དགེ་སློབ་མ་འགའ་ཞིག་ལ་མཁན་མོ་ཉིད་དུ་གནས་པ་ཁོ་ན་ལ་ཡོད་པའོ། །
ཞེས་གསུངས་པ་ཡིན་ནོ། །
གཉིས་པ་བསྙེན་རྫོགས་སུ་བསྒྲུབ་པའི་ཆོ་ག་ལ། སྦྱོར་བ། དངོས་གཞི། རྗེས་དང་གསུམ། དང་པོ་ནི། ལུང་གཅིག་ལ་འཕྲོས་པའི་བཅུ་པ་ལས། མངོན་དུ་གྱུར་བས་བསྙེན་པར་རྫོགས་པར་འགྱུར་བ་རྣམ་པ་བཅུ་སྟེ། བཅུ་གང་ཞེ་ན། སྟོན་པ་མངོན་དུ་གྱུར་པ་དང་། སངས་རྒྱས་དང་། ཆོས་དང་། མཁན་པོ། སློབ་དཔོན། བསྙེན་པར་རྫོགས་པར་འདོད་པ། བསྙེན་པར་རྫོགས་པར་འདོད་པའི་ཡོ་བྱད་ཡོངས་སུ་དག་པ། གསོལ་བ་མངོན་དུ་གྱུར་བ་དང་། ལས་མངོན་དུ་གྱུར་བས་བསྙེན་པར་རྫོགས་པར་འགྱུར་པའོ། །
ཞེས་མངོན་གྱུར་བཅུ་གསུངས་པའི་དང་པོ་དགུ་ནི་སྦྱོར་བའི་སྐབས་དང་། བཅུ་པ་ནི་དངོས་

༼༤༥༽
གཞིའི་སྐབས་ཡིན་པས་རིམས་བཞིན་དུ་བཤད་པར་བྱའོ། །
དེ་ཡང་དང་པོ་སྟོན་པ་མངོན་དུ་གྱུར་བ་ནི་དགེ་འདུན་ཡིན་ཏེ། སྟོན་པ་དང་འདྲ་བས་སྟོན་པར་བཞག་པ་ཡིན་ནོ། འདི་ལ་དགེ་འདུན་གྱི་གྲངས་ལ་དགེ་སློང་དུ་དགོས་བཤད་པ། ལས་བྱེད་པའི་དགེ་འདུན་གྱི་ཁ་སྐོང་དུ་རུང་བའི་དགེ་སློང་ངོས་བཟུང་བ་དང་གཉིས། དང་པོ་ནི། སྤྱིར་དགེ་འདུན་དང་གང་ཟག་གཉིས་ཀྱི་ཟླས་ཕྱེ་བའི་དགེ་འདུན་དུ་གྱུར་བ་ལ་དགེ་སློང་བཞི་ཚང་དགོས་ཤིང་དགེ་འདུན་ལྷག་མའི་ལྟུང་བ་ལས་དབྱུང་བ་དང་། བསྙེན་པར་རྫོགས་པའི་ལས་མ་གཏོགས་པའི་གསོ་སྦྱོང་ལ་སོགས་པའི་ལས་ཕལ་ཆེར་བྱེད་པ་ལ་ཡང་མ་མཐའ་དགེ་སློང་བཞི་ལ་སོགས་པའི་དགེ་འདུན་དགོས་ཏེ། རྒྱ་ཆེར་འགྲེལ་ལས། དབྱུང་བ་དང་བསྙེན་པར་རྫོགས་པར་བྱ་བའི་ལས་མ་གཏོགས་པ་དེ་དག་གི་ལྷག་པའི་ལས་ལ་ནི། དགེ་སློང་བཞི་ལ་སོགས་པ་དགེ་འདུན་ཉིད་དོ། །

དགག་དབྱེ་ལ་ནི་དགག་དབྱེ་བྱེད་པར་གཏོགས་པ་ལྔ་ལ་སོགས་པ་དགེ་འདུན་ཉིད་ཡིན་ནོ། །
ཞེས་གསུངས་པས་སོ། །
བསྙེན་པར་རྫོགས་པའི་ལས་ལ་ནི། ཡུལ་དབུས་སུ་སྐྱེས་པ་བསྙེན་པར་རྫོགས་པ་ལ་མ་མཐའ་དགེ་སློང་བཅུ། མཐའ་ཁོབ་ཏུ་ལྔ་དེ་བཞིན་དུ་བུད་མེད་བསྙེན་པར་རྫོགས་པ་ལ་ཡང་། མ་མཐའ་ཡུལ་དབུས་སུ་དགེ་སློང་བཅུ་དང་། དགེ་སློང་མ་བཅུ་གཉིས། མཐའ་འཁོབ་ཏུ་དགེ་སློང་ལྔ་དང་། དགེ་སློང་མ་དྲུག་གི་དགེ་འདུན་ངེས་པར་དགོས་ཏེ། དགེ་འདུན་ཚངས་པ་ལ་སོགས་པའི་ཆོ་ག་ལས་

༼༤༦༽
འདས་ན་ལས་མི་ཆགས་པར་གསུངས་ཤིང་། བསྙེན་པར་རྫོགས་པའི་ལས་ལ་ཡང་མ་མཐའ་དགེ་སློང་ལྔ་དང་བཅུ་ལ་སོགས་པའི་གྲངས་མ་ཚང་ན་བསྙེན་པར་རྫོགས་པའི་ཆོ་ག་ཆགས་པར་མི་འགྱུར་བས་སོ། དེ་སྐད་དུ་ཆོ་ག་ལས་འདས་ན་ལས་མི་ཆགས་སོ་ཞེས་པའི་རྒྱ་ཆེར་འགྲེལ་ལས། ལས་ཀྱི་རྒྱུར་གྱུར་བའི་ཆོ་ག་དགེ་འདུན་ཚང་བ་དང་། ལས་བརྗོད་པ་དང་། ལས་བྱེད་པ་ཉིད་ལ་སོགས་པ་ལས་འདས་ན་གསོལ་བ་དང་། བརྗོད་པ་དང་། སོ་སོ་ཐར་བ་འདོན་པ་དང་། དགག་དབྱེའི་ལས་དང་། དེ་དག་གི་འབྲས་བུ་བསྙེན་པར་རྫོགས་པ་ལ་སོགས་པ་ཡང་མི་ཆགས་སོ། ཞེས་དང་། དགེ་འདུན་ཚང་བ་ཞེས་བྱ་བ་ནི། དགེ་འདུན་ལྷག་མའི་ལྟུང་བ་ལས་དབྱུང་བ་ལ་ནི། དགེ་སློང་ཉི་ཤུ་ལ་སོགས་པའོ། །
ཡུལ་དབུས་སུ་བསྙེན་པར་རྫོགས་པ་ལ་ནི་བཅུ་ལ་སོགས་པའོ། །
མཐའ་འཁོབ་ཏུ་བསྙེན་པར་རྫོགས་པ་ལ་ནི། གཞན་མེད་ན་འདུལ་བ་འཛིན་པ་དང་ལྔ་ལ་སོགས་པའོ། །
ཞེས་སོགས་རྒྱས་པར་གསུངས་པ་ཡིན་ནོ། །
ཁ་ཅིག་ཡུལ་དགེ་སློང་བཞི་ལ་རྟེན་ནས་ཀྱང་བསྒྲུབ་བྱ་ལ་བསྙེན་རྫོགས་ཀྱི་སྡོམ་པ་སྐྱེ་བ་ཡོད་དེ། སྐྱེས་ལ་ཉེས་བྱས་ལ་མཁན་པོ་མེད་པའམ། ཡོད་ཀྱང་ལྐོག་ཏུ་བར་ཆད་དྲི་བའི་གསང་སྟོན་མེད་པར་བསྒྲུབ་བྱ་ལ་བསྙེན་རྫོགས་ཀྱི་སྡོམ་པ་སྐྱེ་བ་ཡོད་པའི་ཕྱིར་ཏེ། མཁན་པོར་མ་གསོལ་བར་ཡང་ངོ་། །
བར་ཆད་མ་དྲིས་པར་ཡང་ངོ་། །
ཞེས་གསུངས་པའི་ཕྱིར། ཞེས་གསུངས་པ་ནི། འདུལ་བ་རྒྱ་མཚོའི་གཏིང་མ་སྤོབས་པའི་ཅལ་ཅོལ་དུ་སྣང་སྟེ། མཁན་པོ་མེད་

༼༤༧༽
པ་དང་། བར་ཆད་མ་དྲིས་པས་ཆོ་ག་ལས་འདས་པར་མ་འགྱུར་ལ། ཇི་སྐད་བཤད་པའི་དགེ་འདུན་ཚང་བ་ལས་འདས་ན། ཆོ་ག་ལས་འདས་ཤིང་ཆོ་ག་ཆགས་པར་མི་འགྱུར་བ་ཡིན་ནོ། །
དེས་ན་ཡུལ་དགེ་སློང་བཞི་ཁོ་ན་ལ་རྟེན་ནས་བསྒྲུབ་བྱ་ལ་བསྙེན་རྫོགས་ཀྱི་སྡོམ་པ་ཕོག་པ་དེའི་ཚེ། སྡོམ་པ་མི་སྐྱེ་སྟེ། དེའི་ཚེ་ན་བསྙེན་རྫོགས་ཀྱི་ལས་མི་ཆགས་པའི་ཕྱིར་ཏེ། དེའི་ཚེ་ན་ཆོ་ག་ལས་འདས་པའི་ཕྱིར། མ་གྲུབ་ན་དེར་ཐལ། དེའི་ཚེ་ན་དགེ་འདུན་གྲངས་ཚངས་བ་ལས་འདས་པའི་ཕྱིར་ཏེ། དེའི་ཚེ་ན་ཡུལ་དགེ་སློང་བཞི་ལས་མེད་པའི་ཕྱིར། དེས་ན་ས་ཚིགས་ཀྱི་ཕྱེ་བའི་ཡུལ་མཐའ་འཁོབ་ཏུ་བསྒྲུབ་བྱ་སྐྱེས་པ་ལ་བསྙེན་པར་རྫོགས་པའི་ལས་ཆགས་པ་ལ། མ་མཐའ་ཡུལ་དགེ་སློང་ལྔ་དགོས་ཏེ། ལས་བྱེད་པའི་དགེ་སློང་འདུལ་བ་འཛིན་པ་ཉིད་དང་། གཞན་དགེ་སློང་བཞི་སྟེ་ལྔ་ངེས་པར་དགོས་པའི་ཕྱིར། དེ་སྐད་དུ་མཐའ་འཁོབ་ཏུ་ནི་མེད་ན་འདུལ་བ་འཛིན་པ་དང་ལྔ་ལ་སོགས་པའོ། །
ཞེས་པའི་རྒྱ་ཆེར་འགྲེལ་ལས། དགེ་སློང་བཅུ་ལ་སོགས་པ་མེད་ན་འདུལ་བ་འཛིན་པ་ཞེས་བྱ་བ་ལས་བྱེད་པ་ཉིད་གཏོགས་པ་ལྔ་ལ་སོགས་པ་དགེ་འདུན་ཉིད་ཡིན་ནོ། །
ཞེས་དང་། འདུལ་བ་ཚིག་ལེ་ལས། གལ་ཏེ་བཞི་ནི་ལས་བརྗོད་མཁས། ཚུལ་ཁྲིམས་ལྡན་པར་གྱུར་ན་ནི། བསྙེན་རྫོགས་མ་སྨད་གྱུར་པ་སྟེ། །
ལྷ་ཡིས་ཀྱང་ནི་ཕྱག་བྱར་འོས། །

ཞེས་གསུངས་པ་ཡིན་ནོ། །
ལས་བརྗོད་མཁས་ཞེས་པས་ལས་བྱེད་པའི་དགེ་སློང་དང་། གལ་ཏེ་བཞི་ནི་ཞེས་པ་ནི། ལས་བྱེད་པའི་ཚེ་

༼༤༨༽
དགེ་འདུན་བཙུན་པ་རྣམས་གསན་དུ་གསོལ། ཞེས་བརྗོད་པའི་དགེ་འདུན་གྱི་ནང་ཚན་དགེ་སློང་གཞན་བཞི་ལ་འཇོག་དགོས་པས་ན་འདིས་ཀྱང་ཡུལ་དགེ་སློང་ལྔ་དགོས་པ་བསྟན་པ་ཡིན་ནོ། །
ཁ་ཅིག་ཡུལ་དགེ་སློང་བཞི་ཙམ་ལ་རྟེན་ནས་བསྙེན་རྫོགས་ཀྱི་སྡོམ་པ་སྐྱེ་བའི་ཤེས་བྱེད་དུ། གལ་ཏེ་བཞི་ནི་ལས་བརྗོད་མཁས། ཞེས་སོགས་འདྲེན་པ་ནི་མཁས་པས་མཐོང་ན་བཞད་གད་ཀྱི་གནས་ཡིན་ཏེ། བདག་ཉིད་ཆེན་པོས། དེ་ནི་བླུན་པོའི་ཁ་ཤགས་ལྟར། གང་དུ་འགྲོ་བ་མི་ཤེས་སོ། །
ཞེས་བཀའ་སྩལ་པ་དེའི་ནང་དུ་ཚུད་འདུག་པའི་ཕྱིར་རོ། །
དེས་ན་ལུང་དེའི་དོན་ནི། གལ་ཏེ་དགེ་སློང་བཅུ་ལ་སོགས་པ་མེད་ན་དགེ་སློང་བཞི་ནི་ལས་བྱེད་པའི་དགེ་སློང་དང་བཅས་ན་ལྔར་འགྱུར་བས། ལྔ་པོ་དེས་བསྒྲུབ་བྱ་བསྙེན་པར་རྫོགས་ན་བསྒྲུབ་བྱ་དེ་བསྙེན་རྫོགས་ཀྱི་ཚུལ་ཁྲིམས་དང་ལྡན་པར་འགྱུར་ཞེས་པའི་དོན་ཡིན་ཏེ། ལས་བརྗོད་མཁས་ཞེས་པའི་དངོས་བསྟན་གྱི་དགེ་སློང་དང་། མདོ་རྩ་བར་འདུལ་བ་འཛིན་པ་དང་ལྔ་ལ་སོགས་པའོ། །
ཞེས་པའི་དངོས་བསྟན་གྱི་འདུལ་འཛིན་དོན་ཅིག གལ་ཏེ་བཞི་ནི་ཞེས་པའི་དངོས་བསྟན་གྱི་དགེ་སློང་དང་། འདུལ་འཛིན་མ་གཏོགས་པའི་དགེ་སློང་གཞན་བཞི་གང་རུང་དོན་ཅིག་པ་ནི་རྣམ་དཔྱོད་ཀྱི་མིག་གིས་བལྟས་ན་གསལ་བའི་ཕྱིར་རོ། །
གཞན་དུ་ན་གལ་ཏེ་བཞི་ནི་ཞེས་པའི་དངོས་བསྟན་གྱི་དགེ་སློང་ཡིན་ན་ལས་བརྗོད་མཁས་ཞེས་པའི་དངོས་བསྟན་གྱི་དགེ་སློང་ཡིན་དགོས་པར་འགྱུར་ཏེ། ལུང་དེས་ཡུལ་དགེ་སློང་བཞི་

༼༤༩༽
ཁོ་ན་ལ་བརྟེན་ནས་བསྙེན་རྫོགས་ཀྱི་སྡོམ་པ་སྐྱེ་བ་བསྟན་པའི་ཕྱིར། རྟགས་ཁས། འདོད་ན། བསྒྲུབ་བྱ་བསྙེན་པར་རྫོགས་པ་ལ་ལས་བརྗོད་དགེ་སློང་བཞི་ཡོད་པར་ཐལ། འདོད་པའི་ཕྱིར། ཨེ་བྱུང་། མཐའ་འཁོབ་ཏུ་མཚམས་ནང་དེར་དགེ་སློང་ལྔ་ལས་ལྷག་པ་མཆིས་བཞིན་དུ་ལྔ་ཁོ་ནས་བསྙེན་པར་རྫོགས་ན་སྐྱེ་ལ་ཉེས་བྱས་ཡིན་ཏེ། ལུང་ཞུ་བ་ལས། ལྔ་ལས་ལྷག་པ་མཆིས་བཞིན་དུ་ལྔས་བསྙེན་པར་རྫོགས་ཞེས་བགྱིའམ་མ་རྫོགས་ཞེས་བགྱི། ཉེ་བ་འཁོར་རྫོགས་ཞེས་བྱ་སྟེ། རྫོགས་པར་བྱེད་པ་དག་ལ་འདས་པ་དང་བཅས་པའོ། །
ཞེས་གསུངས་པའི་ཕྱིར། ཁ་ཅིག་ལྔའི་ལྔ་ལས་ལྷག་པ་མཆིས་བཞིན་དུ་བཞིས་བསྙེན་པར་རྫོགས་ན་ཞེས་སོགས་འདོན་པ་ནི། རང་གི་ཁས་བླངས་ངན་པའི་རྒྱབ་རྟེན་དུ་ལུང་བཅོས་ནས་འདོན་པར་སྣང་བས་སྙིང་པོ་ཅི་ཡང་ཡོད་པ་མ་ཡིན་ནོ། །
གཉིས་པ་ལས་བྱེད་པའི་དགེ་འདུན་གྱི་ཁ་སྐོང་དུ་རུང་བའི་དགེ་སློང་ངོས་བཟུང་བ་ནི། ལས་གྲལ་དེར་མི་འདུག་པར་འགྲེང་བ་ལ་སོགས་པ་ཁ་སྐོང་དུ་མི་རུང་བའི་ཆོས་རྣམས་དང་བྲལ་བའི་དགེ་སློང་རང་བཞིན་དུ་གནས་པ་ནི་དགེ་འདུན་ལས་བྱེད་པའི་ཚེ་ཁ་སྐོང་དུ་རུང་། དེ་རྣམས་དང་མ་བྲལ་བ་ནི་ཁ་སྐོང་དུ་མི་རུང་སྟེ། སྤྱོད་ལམ་ཐ་དད་པར་གནས་པའི་ཕྱིར་ཏེ། འདི་ལ་དགོངས་ནས། མི་འདུག་པར་འགྲེང་པ་ནི། ཁ་སྐོང་བར་བྱེད་པ་ཉིད་མ་ཡིན་ནོ། །
ཞེས་གསུངས་སོ། །
འདིས་མཚོན་ནས། ལས་ཀྱི་མཚམས་ནང་དེ་ན་རྩིག་པ་དང་། མེ་ལ་

༼༥༠༽
སོགས་པས་བར་ཆོད་པའི་ས་ལ་གནས་བཞིན་པ་དང་། རྫུ་འཕྲུལ་གྱི་ནམ་མཁའ་ལ་གནས་བཞིན་པའི་དགེ་སློང་རྣམས་ཀྱང་ཁ་སྐོང་དུ་མི་རུང་བ་ཡིན་ནོ། །
ཡང་གང་ཟག་གང་ལ་བསྐྲད་པ་ལ་སོགས་པའི་ལས་བྱ་བའི་ཡུལ་གྱི་དགེ་སློང་དང་། འདུན་པ་དང་ཡོངས་སུ་དག་པ་ཕུལ་བའི་དགེ་སློང་དང་། བསྙེན་རྫོགས་ཀྱི་ལས་ཆགས་ཀྱང་སྡོམ་པ་ཕུལ་ནས་མ་རྫོགས་པར་གྱུར་པ་དང་། ཟ་མ་དང་མ་ནིང་བྱུང་པས་མཚན་ཉམས་པ་དང་། མཚམས་མེད་ཀྱི་ལས་བྱས་པ་དང་། ཚངས་པའི་གྲྭ་བ་ཞེས་བྱ་བའི་མདོ་སྡེ་ནས་གསུངས་པའི་ལྟ་ངན་དྲུག་ཅུ་རྩ་གཉིས་པོ་གང་རུང་དང་ལྡན་པ་དང་། བསླབ་པ་བྱིན་པ་དང་སྤོ་མགུ་སྤྱོད་པ་ལ་སོགས་པའི་དམན་པའི་ས་ན་གནས་པ་དང་། ཆོས་མིན་པའི་ཕྱོགས་དང་མཐུན་པ་ཁས་བླངས་པ་དག་གི་ལས་རྣམས་ལ་གནས་པས་ཆོས་དང་མཐུན་པའི་ཕྱོགས་ཁས་བླངས་པ་དང་ཐ་དད་པར་གནས་པ་དང་། ཕམ་པ་ནས་བཟུང་སྟེ་ཡིད་ཀྱི་བསྡམས་བྱའི་ཉེས་བྱས་ཀྱི་བར་གྱི་ལྟུང་བ་གང་ཡང་རུང་བ་དང་བཅས་པའི་དགེ་སློང་དེ་རྣམས་ནི་ཁ་སྐོང་དུ་རུང་བ་མ་ཡིན་ཏེ། དེ་སྐད་དུ། དེ་དག་ནི་བྱེད་པ་པོ་ཉིད་མ་ཡིན་ནོ། །

ཞེས་དང་། དེའི་ཐད་ཀྱི་འགྲེལ་བར། གླེང་གཞི་དག་ལས་བཙུན་པ་བསླབ་པ་ཕུལ་བས་ལས་དག་བགྱིས་ན་བགྱིས་ཞེས་བརྗོད་པར་བགྱིའམ། འོན་ཏེ་མ་བགྱིས་ཞེས་བརྗོད་པར་བགྱི། ཉེ་བར་འཁོར་མ་བྱས་ཞེས་བརྗོད་པར་བྱ་སྟེ། ཡང་བྱ་བ་དག་ཡིན་ནོ། བཙུན་པ་ཟ་མ་དང་མ་ནིང་དང་དགེ་སློང་མ་སུན་ཕྱུང་བ་དང་། ཞེས་པ་ནས་ཉེ་བར་འཁོར་

༼༥༡༽
མ་བྱས་ཞེས་བརྗོད་པར་བྱ་སྟེ་ཡང་བྱ་བ་དག་ཡིན་ནོ། ཞེས་གསུངས་པ་ཡིན་ནོ། །
ཞེས་དང་། ཡང་མདོ་རྩར། གང་ལ་བྱ་བ་ཡང་མ་ཡིན་ནོ། །
མདུན་པ་དང་ཡོངས་སུ་དག་པའི་ཕྱོགས་མ་ཡིན་པ་ཉིད་དོ། །
བསྙེན་པར་མ་རྫོགས་པ་དང་། ཉམས་པ་དང་། མཚམས་མེད་པ་བྱས་པ་དང་། སྡིག་པའི་ལྟ་བ་ཅན་དང་། ས་གཞན་ན་གནས་པ་དང་། ཐ་དད་པར་གནས་པ་རྣམས་ནི་མ་ཡིན་ནོ། །
འཁྲུལ་པ་དང་བཅས་པ་ཡང་ངོ་། །
བསྡམས་པར་བྱ་བས་ཀྱང་ཡིན་གྱི། བཤགས་པར་བྱ་བ་འབའ་ཞིག་གིས་ཡིན་པར་མ་ཟད་དོ། །
ཞེས་གསུངས་པས་སོ། །
འོ་ན་ལྟུང་བ་ཕྲ་རགས་གང་བྱུང་ཀྱང་འཁྲུལ་པ་དང་བཅས་པ་ཡིན་པས། ཁ་སྐོང་དུ་མི་རུང་ན། ཁ་སྐོང་དུ་འགྱུར་བའི་སོ་སོ་སྐྱེ་བོའི་དགེ་སློང་བརྙེད་དཀའ་བར་འགྱུར་རོ་ཞེ་ན། བརྙེད་མི་དཀའ་སྟེ། ཕམ་པ་བྱུང་ན་ནི་རེ་ཞིག་ཁ་སྐོང་དུ་མི་རུང་བ་གཞིར་གཞག་ལ། གཞན་དགེ་འདུན་ལྷག་མ་ལ་སོགས་པའི་ལྟུང་བ་བྱུང་བ་རྣམས་ནི་ལྟུང་བ་བྱིན་བརླབས་དང་བཤགས་པ་སོགས་བྱས་པས། ལས་ཆགས་པ་ལ་སྒྲིབ་པའི་ཉེས་པ་ཙམ་འཕྲལ་ལ་འདག་པར་འགྱུར་ཞིང་། དེ་ནས་ཁ་སྐོང་དུ་རུང་བར་འགྱུར་བ་ཡིན་ནོ། །
དེ་ཡང་དགེ་འདུན་ལྷག་མ་དང་སྤང་ལྟུང་ནི། དགེ་འདུན་གྱི་ལྟུང་བ་བྱིན་རླབས་བྱས་པས་དག་པར་འགྱུར། ལྟུང་བྱེད་འབའ་ཞིག་པ་དང་། སོ་སོར་བཤགས་པར་བྱ་བ་དང་། བཤགས་བྱའི་ཉེས་བྱས་རྣམས་ནི་བཤགས་པ་ལེན་པར་བྱེད་པ་པོ་ཡོད་ན། བཤགས་པ་ཁོ་ན་བྱ་རིགས་ཤིང་དེས་དག་པར་འགྱུར། ལེན་པར་བྱེད་པ་མེད་ན་ལྷག་མ་དང་སྤང་ལྟུང་

༼༥༢༽
བཞིན་དུ་བྱིན་རླབས་ཀྱི་དག་པར་འགྱུར། ཡིད་ཀྱི་བསྡམ་བྱའི་ཉེས་བྱས་རྣམས་ནི་ཡིད་ཀྱིས་བསྡམས་པ་ཙམ་གྱིས་དག་པར་འགྱུར་བ་ཡིན་ནོ། །
དེ་སྐད་དུ་བྱིན་གྱིས་བརླབས་པས་དག་པ་ཉིད་དུ་འགྱུར་རོ། །
ཞེས་དང་། དེའི་རྒྱ་ཆེར་འགྲེལ་ལས། དགེ་འདུན་ལྷག་མ་དང་། སྤང་བའི་ལྟུང་བྱེད་ནི་བྱིན་གྱིས་བརླབས་ཏེ་འདུག་པར་བྱའོ། །
ལྟུང་བྱེད་དང་། སོ་སོར་བཤགས་པར་བྱ་བ་དང་། བསླབ་པ་མང་པོ་རྣམས་ལས་བཤགས་པར་བྱ་བ་རྣམས་ནི་ལེན་པར་བྱེད་པ་ཡོད་ན་ངེས་པ་ཁོ་ནར་བཤགས་པར་བྱ་སྟེ་འདུག་པར་བྱའོ། །
ལེན་པར་བྱེད་པ་མེད་ན་ནི་བྱིན་གྱིས་བརླབས་ཏེ་འདུག་པར་བྱའོ། །
བསྡམ་པར་བྱ་བ་རྣམས་ནི་བསྡམས་ཏེ་འདུག་པར་བྱའོ། །
ཞེས་གསུངས་པ་ཡིན་ནོ། །
དེས་ན་འཁྲུལ་བཅས་ཀྱི་དགེ་སློང་དང་། ལྟུང་བས་གོས་པའི་དགེ་སློང་དང་། རང་བཞིན་དུ་གནས་པ་མ་ཡིན་པའི་དགེ་སློང་རྣམས་དོན་ཅིག དེ་བཞིན་དུ་འཁྲུལ་བཅས་མ་ཡིན་པའི་དགེ་སློང་དང་། ལྟུང་བས་མ་གོས་པའི་དགེ་སློང་དང་། ཚུལ་ཁྲིམས་ཡོངས་སུ་དག་པའི་དགེ་སློང་དང་། རང་བཞིན་དུ་གནས་པའི་དགེ་སློང་རྣམས་དོན་གཅིག་པ་ཡིན་ཅིང་། ཉེས་བྱས་ལ་སོགས་པའི་ལྟུང་བ་ཕྲ་མོ་ཙམ་བྱུང་ན་ཡང་དེ་བྱིན་གྱིས་མ་བརླབས་པའམ། མ་བཤགས་ཀྱི་བར་དུ་དགེ་སློང་རང་བཞིན་དུ་གནས་པ་མ་ཡིན་ལ། དེ་བྱིན་གྱིས་བརླབས་པའམ་བཤགས་པ་བྱས་ཚར་ནས། ལྟུང་བས་མ་གོས་པའི་དགེ་སློང་རང་བཞིན་དུ་གནས་པས་ཁ་སྐོང་དུ་ཡང་རུང་བ་ཡིན་ནོ། །
དེ་སྐད་དུ་ཡང་རྒྱ་ཆེར་འགྲེལ་ལས། ལྷག་མ་དང་བཅས་

༼༥༣༽
པར་འདུ་ཤེས་པ་རྣམས་ཀྱི་ནི་བྱིན་གྱིས་བརླབས་ཏུ་བཞུགས་པ་དང་། ཕྱིར་བཅོས་བ་བྱེད་དུ་བཅུག་ནས་དེ་དང་ལྷན་ཅིག་ལས་བྱའོ། ལྷག་མ་མེད་པར་འདུ་ཤེས་པ་རྣམས་ཀྱི་ནི་མེད་པར་བྱའོ་ཞེས་གསུངས་པ་ཡིན་ནོ། །
ལྷག་མ་དང་བཅས་པ་ནི་དགེ་འདུན་ལྷག་མ་མན་ཆད་དང་། ལྷག་མ་མེད་པ་ནི་ཕམ་པ་ལ་འཇོག་པ་ཡིན་ཏེ། འོག་ཏུ་འཆད་དོ། །
འོ་ན་བསྙེན་པར་མ་རྫོགས་པ་དང་། ཞེས་པ་ནས་འཁྲུལ་པ་དང་བཅས་པ་ཡང་ངོ་ཞེས་པའི་གང་ཟག་དེ་རྣམས་ཁ་སྐོང་དུ་མི་རུང་བའི་ལུང་ཁུང་ག་ལ་བརྟེན་པ་ཡིན་སྙམ་ན། དེའི་ལུང་ཁུང་ཡོད་དེ། འདུལ་བའི་གླེང་གཞི་དག་ལས། བཙུན་པ་བསླབ་པ་དག་ཕུལ་བས་བགྱིས་ན། བགྱི་ཞེས་བརྗོད་པར་བགྱིའམ། འོན་ཏེ་མ་བགྱིས་ཞེས་བརྗོད་པར་བགྱི། ཉེ་བར་འཁོར་མ་བྱས་ཞེས་བརྗོད་པར་བྱ་སྟེ། ཡང་བྱ་བ་དག་ཡིན་ཏེ། བཙུན་པ་ཟ་མ་དང་མ་ནིང་དང་། དགེ་སློང་མ་སུན་ཕྱུང་བ་དང་། མ་བཀུམས་པ་དང་། ཕ་བཀུམས་པ་དང་། དགྲ་བཅོམ་པ་བཀུམས་པ་དང་། དགེ་འདུན་གྱི་དབྱེན་བགྱིས་པ་དང་། དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་བ་དང་། མུ་སྟེགས་ཅན་ཞུགས་པ་དང་། རྐུ་ཐབས་སུ་གནས་པ་དང་། ཐ་དད་པར་གནས་པ་དང་། གནས་པར་མི་བགྱི་བས་ལས་དག་བགྱིས་ན་བགྱིས་ཞེས་བརྗོད་པར་བགྱིའམ། མ་བགྱིས་ཞེས་བརྗོད་པར་བགྱི་མ་བྱས་པ་ཤེས་པར་བྱེད་ཡང་བྱ་བ་དག་ཡིན་ནོ། །
ཞེས་གསུངས་སོ། དེས་ན་བསྙེན་པར་མ་རྫོགས་པ་དང་ཞེས་པའི་ངོས་འཛིན་བསླབ་པ་

༼༥༤༽
ཕུལ་བ་དང་། ཉམས་པ་དང་ཞེས་པའི་ངོས་འཛིན་ཟ་མ་དང་མ་ནིང་དུ་གྱུར་བ་ལ་བྱེད་ཀྱང་ལུང་དེ་ལ་ཐུག་པ་ཡིན་ནོ། །
ཁ་ཅིག་ཉམས་པ་དང་ཞེས་པའི་དོན་ཕམ་པས་ཉམས་པ་ལ་བྱེད་པ་ནི་མི་འཐད་དེ། ཕམ་པ་བྱུང་བ་ནི་འཁྲུལ་བཅས་སུ་འདུས་པའི་ཕྱིར་ཏེ། འཁྲུལ་བཅས་ཀྱི་དོན་ནི་ལྟུང་བ་དང་བཅས་པ་ལ་འཇོག་རིགས་པའི་ཕྱིར། འོ་ན་བསྙེན་པར་མ་རྫོགས་པ་ལ་སོགས་པ་དེ་དག་གིས་མཐའ་ཅིག་ཏུ་དགེ་འདུན་གྱི་ལས་བྱེད་པའི་ཁ་སྐོང་བྱར་མི་རུང་བ་ཡིན་ནམ་ཞེ་ན། སྤྱིར་བཏང་ལ་དེ་དག་ཐམས་ཅད་ཁ་སྐོང་དང་ལས་བྱེད་པ་པོར་མི་རུང་བ་ཡིན་ཏེ། དེ་དག་ནི་བྱེད་པ་པོ་ཉིད་མ་ཡིན་ནོ། །
ཞེས་གསུངས་པའི་ཕྱིར། དམིགས་བསལ་ལ་ས་གཞན་ན་གནས་པའི་དགེ་སློང་ཡིན་ན། ཁ་སྐོང་དང་ལས་བྱེད་པ་པོར་མི་རུང་བས་མ་ཁྱབ་ཏེ། དགེ་འདུན་ལྷག་མའི་ལྟུང་བ་ཕྱིར་བཅོས་པའི་ཕྱིར། སྤོ་བ་དང་མགུ་བ་བྱེད་པ་དང་། གནས་ནས་དབྱུང་བའི་དགེ་སློང་དག་གིས་སོ་ཐར་གྱི་མདོ་འདོན་པའི་གསོ་སྦྱོང་གི་ལས་བྱར་རུང་བའི་ཕྱིར་ཏེ། གཞུང་ལས། ལྷག་མ་དང་བཅས་པ་ཕྱིར་བཅོས་པ་ལ་ཞུགས་པ་ནི་འདོན་པར་བྱེད་པ་ཉིད་ཡིན་ནོ། །
ཞེས་གསུངས་པས་སོ། །
དགེ་འདུན་གྱི་ལས་བྱེད་པའི་ཚེ་མི་མཐུན་པ་གཉིས་དང་ཡང་བྲལ་བ་ཞིག་དགོས་ཏེ། དང་པོ་ནི། མཚམས་ནང་དེ་ན་ཡོད་པའི་འདུ་བར་འོས་པའི་དགེ་སློང་འགའ་ཞིག་མ་འདུས་པ་ནི། མ་འདུས་པའི་མི་མཐུན་པ་ཡིན་ལ། དེ་དང་བྲལ་ནས་འདུ་བར་འོས་པའི་དགེ་སློང་ཐམས་ཅད་ལས་གྲལ་དེར་འདུས་

༼༥༥༽
པའོ། །
གཉིས་པ་ནི། ལས་གྲལ་དེར་གནས་པའི་དགེ་སློང་ཆོས་ལྡན་གྱི་ལས་འདི་བྱར་མི་རུང་ཞེས་འདུས་པ་རྣམས་ཕྱིར་ལྡོག་པར་བྱེད་པ་ནི་འདུས་པ་ཕྱིར་ལྡོག་གི་མི་མཐུན་པ་ཡིན་ལ། དེ་དང་བྲལ་ནས་དེར་ཚོགས་ཐམས་ཅད་ཀྱིས་ཀྱང་ཅང་མི་གསུངས་པའི་ཚུལ་གྱི་ལས་ལ་སྣང་བ་སྟེར་བར་བྱེད་པའོ། །
འོ་ན་སྟོན་པ་སངས་རྒྱས་བཞུགས་པའི་མཚམས་ནང་དུ་སངས་རྒྱས་ལས་གྲལ་ལ་མ་འདུས་པར་དགེ་འདུན་གྱིས་ལས་བྱེད་པ་རྣམས་མ་འདུས་པའི་མི་མཐུན་པར་འགྱུར་རམ་ཞེ་ན། མི་འགྱུར་ཏེ། སྟོན་པ་སངས་རྒྱས་དགེ་འདུན་གྱི་ནང་ཚན་དང་། དགེ་སློང་ཡིན་ན་དེ་ལྟར་འགྱུར་བ་བདེན་ཡང་། དེ་ནི་དགེ་འདུན་གྱི་ནང་ཚན་དང་དགེ་སློང་མ་ཡིན་པའི་ཕྱིར་ཏེ། དེ་སངས་རྒྱས་དཀོན་མཆོག་ཡིན་པའི་ཕྱིར། དེ་སྐད་དུ་གཞུང་ལས། རྒྱལ་བ་ནི་མི་མཐུན་པར་བྱེད་པ་ཉིད་མ་ཡིན་ནོ་ཞེས་དང་། དེའི་རྒྱ་ཆེར་འགྲེལ་ལས། དེ་ནི་དཀོན་མཆོག་གཞན་ཡིན་པས་དགེ་འདུན་གྱི་ལས་མི་མཐུན་པར་བྱེད་པ་ཉིད་མ་ཡིན་ནོ། །

ཞེས་བྱ་བའི་མཐའ་ཚིག་གོ །ཅེས་གསུངས་པ་ཡིན་ནོ། །
དེས་ན་བསྙེན་པར་རྫོགས་པའི་གང་ཟག་ཡིན་ན། དགེ་སློང་ཡིན་པས་མ་ཁྱབ་སྟེ། སྟོན་པ་སངས་རྒྱས་རང་བྱུང་གི་བསྙེན་པར་རྫོགས་པའི་གང་ཟག་ཡིན་ཀྱང་དགེ་སློང་མ་ཡིན་པའི་ཕྱིར་ཏེ། དེ་ནི་དཀོན་མཆོག་གཞན་ཡིན་པས་ཞེས་པ་དེ་ལ་འཆད་ཚུལ་ཅིག་ཡོད་པའི་ཕྱིར། རྒྱུ་མཚན་དེའི་ཕྱིར་ན། སྟོན་པ་སངས་རྒྱས་ནི་དགེ་འདུན་མ་ཚང་བའི་ཚེ་དགེ་འདུན་ཚང་བར་

༼༥༦༽
བྱ་བའི་ཁ་སྐོང་དུ་ཡང་མི་རུང་སྟེ། སངས་རྒྱས་ཀྱིས་ཁ་བསྐངས་ཏེ་ལས་བྱས་ན་ལས་སུ་མི་འགྱུར་ཞིང་ལས་མི་ཆགས་པས་སོ། །
དེ་སྐད་དུ་སྔར་གྱི་གཞུང་གི་འཕྲོ་ལས། ཁ་སྐོང་བར་བྱེད་པ་ཉིད་མ་ཡིན་ནོ། །
དེས་བྱ་བ་ལས་མ་ཡིན་པས་མི་ཆགས་སོ། །
ཞེས་གསུངས་པ་ཡིན་ནོ། །
བར་མ་རབ་བྱུང་དང་དགེ་ཚུལ་ནི་གང་ཟག་ལས་ལེན་པ་ཡང་ཡོད་ལ། བསྙེན་རྫོགས་ནི་ངེས་པར་ཡུལ་དགེ་འདུན་ལས་ལེན་དགོས་ཏེ། དགེ་འདུན་ལས་བསྙེན་པར་རྫོགས་པར་བྱའོ། །
ཞེས་གསུངས་པའི་ཕྱིར། དེ་ཡང་སྐྱེས་པ་བསྙེན་པར་རྫོགས་པ་ནི་ཕལ་ཆེར་བའི་དགེ་འདུན་ལས་ཡིན་ལ། འོན་ཀྱང་སྐྱེ་ལ་ཉེས་བྱས་ལ་གཉིས་ཀའི་དགེ་འདུན་ལས་སྐྱེས་པ་བསྙེན་པར་རྫོགས་པ་ཡོད་དེ། དགེ་སློང་མའི་ལས་ཀྱི་ཆོ་གས། དགེ་ཚུལ་ཕ་བསྙེན་པར་རྫོགས་པའི་ཚེ་ན་གཉིས་ཀའི་དགེ་འདུན་ལས་རྫོགས་དགོས་པའི་ཕྱིར། དེ་སྐད་དུ། ལུང་གསིལ་བུ་དག་ལས། བཙུན་པ་རེ་ཤིག་དགེ་ཚུལ་དགེ་སློང་མའི་ལས་ཀྱིས་བསྙེན་པར་རྫོགས་པར་བགྱིད་ན། བསྙེན་པར་རྫོགས་པར་བརྗོད་པར་བགྱིའམ། ཉེ་བར་འཁོར་བསྙེན་པར་རྫོགས་པར་བརྗོད་པར་བྱེད་པ་དག་ལ་ནི་འགལ་ཚབས་ཅན་དུ་འགྱུར་རོ། །
ཞེས་དང་། རྒྱ་ཆེར་འགྲེལ་ལས། དེ་ལྟ་བས་ན་དགེ་སློང་བསྙེན་པར་རྫོགས་པར་བྱ་བའི་ལས་ལ་དགེ་སློང་མ་རྣམས་ཀྱི་བསྙེན་པར་རྫོགས་པར་བྱ་བའི་ལས་ཀྱི་ཆོ་ག་གང་ཡིན་པ་དེ་བྱེད་ན། ཉམས་པ་ཅུང་ཟད་ཀྱང་མེད་ཀྱི་དགེ་སློང་མའི་

༼༥༧༽
དགེ་འདུན་གསོག་པ་ལ་སོགས་པ་ལྷག་པ་དག་ཡོད་པ་ཟད་དེ། ལྷག་པ་དག་གིས་ནི་མ་བྱས་པས་ཉིད་མ་ཡིན་པས། དེའི་ཕྱིར་དགེ་སློང་མའི་ལས་ཀྱིས་ནི་དགེ་སློང་ཉིད་དུ་ཤེས་པར་བྱའོ། །
ཞེས་གསུངས་པ་ཡིན་ནོ། །
བུད་མེད་བསྙེན་པར་རྫོགས་པ་ལ་ནི་མཐའ་ཅིག་ཏུ་གཉིས་ཀའི་དགེ་འདུན་ལས་རྫོགས་དགོས་ཤིང་དེ་ཡང་ཕའི་དགེ་འདུན་ནི་གཙོ་བོ་ཡིན་ཏེ། རྒྱ་ཆེར་འགྲེལ་ལས། འདི་ལྟར་དགེ་སློང་མ་བསྙེན་པར་རྫོགས་པར་བྱ་བ་ལ་ནི། དགེ་སློང་གི་དགེ་འདུན་གཙོ་བོ་ཡིན་པས། ཞེས་སོགས་སྔར་དྲངས་པ་དེའི་ཕྱིར་རོ། །
དེས་ན་དགེ་སློང་མའི་གསོལ་བཞིའི་ཆོ་ག་ལ་བརྟེན་ནས་ཀྱང་སྐྱེས་པ་བསྙེན་པར་རྫོགས་པ་དང་། དགེ་སློང་ཕའི་གསོལ་བཞིའི་ལས་ཀྱི་ཆོ་ག་ལ་བརྟེན་ནས་ཀྱང་བུད་མེད་བསྙེན་པར་རྫོགས་པ་ཡོད་ཅིང་། ཡང་དགེ་སློང་ཞེས་བརྗོད་པར་བྱ་བ་ལ་དགེ་སློང་མ་ཉིད་དུ་བརྗོད་པ་དང་། དགེ་སློང་མ་ཞེས་བརྗོད་པར་བྱ་བ་ལ་དགེ་སློང་ཉིད་དུ་བརྗོད་པ་ལ་སོགས་པ་ཆོ་གའི་ཚིག་ཅུང་ཟད་གོ་བསྣོར་བས་ཀྱང་བྱེད་པ་པོ་ལ་ཉེས་པ་ཅུང་ཟད་འབྱུང་མོད། ལས་མི་ཆགས་པ་མ་ཡིན་ཏེ། དེ་སྐད་དུ་གཞུང་ལས། མཚན་གཞན་ལ་བརྟེན་པས་ནི་མི་ཆགས་པ་མ་ཡིན་ནོ། དགེ་སློང་དང་དགེ་སློང་མ་ཉིད་དག་གི་གཞན་བྱེད་པས་ནི་མ་ཡིན་ནོ། །
ཞེས་གསུངས་པས་སོ། །
དོན་འདི་དག་ཐུགས་ལ་བཞག་ནས། ཀུན་མཁྱེན་བླ་མ་བསོད་ནམས་སེངྒེས་སྡོམ་གསུམ་ཁ་སྐོང་ལས། དངོས་གཞིའི་གསོལ་བཞིའི་ལས་ཀྱི་ཚེ། །
ཚོགས་གཉིས་ཕན་ཚུན་བསྣོར་བ་དང་། །

ལས་ཚིག་ཕན་ཚུན་བསྣོར་བས་ཀྱང་། །

༼༥༨༽
ཆགས་པར་ལས་གཞི་ཉིད་ལས་གསུངས། །
ཞེས་བཀའ་སྩལ་པ་ཡང་འདུལ་བ་རྒྱ་མཚོའི་གཏིང་མུ་མཐའ་མེད་པ་རྣམ་དཔྱོད་ཀྱི་བློ་གྲོས་ཀྱིས་ལེགས་པར་སོན་པའི་ལེགས་བཤད་གནད་ཀྱི་སྙིང་པོ་ཡིན་པར་ཁོ་བོ་ཅག་གིས་རྟོགས་སོ། །
གཉིས་པ་སངས་རྒྱས་མངོན་གྱུར་ནི། སྟོན་པའི་སྐུ་བརྙན་རབ་གནས་ཅན་དངོས་སུ་བཞུགས་པ་དེའོ། །
གསུམ་པ་ཆོས་ནི་ལས་གྲལ་དེར་བཞུགས་པའི་དགེ་འདུན་གྱི་རྒྱུད་ཀྱི་ལྷག་པ་ཚུལ་ཁྲིམས་ཀྱི་བསླབ་པ་ལྟ་བུའོ། །
བཞི་པ་མཁན་པོ་མངོན་གྱུར་ནི། མཁན་པོར་འོས་པའི་དགེ་སློང་ལ་གསོལ་བ་ལན་གསུམ་བཏབ་པའི། ཐ་མ་ལ་ཅང་མི་གསུངས་པའི་ཚུལ་གྱིས་ཁས་བླངས་པ་དེ་ཡིན་ཏེ། མཁན་པོར་གསོལ་བར་བྱའོ། །
ཞེས་གསུངས་པའི་ཕྱིར། ལྔ་པ་སློབ་དཔོན་མངོན་གྱུར་ནི། བསྙེན་རྫོགས་ཀྱི་མཁན་པོའི་སྟ་གོན་དུ་གྱུར་པའི་དགེ་སློང་གིས་ལས་སློབ་དང་། གསང་སྟོན་དུ་ཚིག་ཙམ་གྱིས་བསྐོས་པའི་དགེ་སློང་དེ་དང་དེ་དངོས་སུ་བཞུགས་པ་ལ་འཇོག་སྟེ། མཁན་པོ་ཉིད་དུ་ཕྱོགས་པར་གྱུར་པས་ལས་བྱེད་པ་དང་། གསང་སྟེ་སྟོན་པའི་དགེ་སློང་ལ་གསོལ་བ་གདབ་པར་བྱའོ། །
ཞེས་གསུངས་པའི་ཕྱིར། དྲུག་པ་བསྙེན་པར་རྫོགས་པ་འདོད་པ་མངོན་གྱུར་ནི། ཚིགས་སྔ་མ་དག་ཆགས་ལ་མ་ཉམས་པ་ལོ་ཡང་ཉི་ཤུ་ལོན་པ་ཞེ་ཐག་པ་ནས་བསྙེན་པར་རྫོགས་པ་ལེན་པར་འདོད་པའོ། །
འོ་ན་ལོ་ཉི་ཤུ་མ་ལོན་པའི་བསྒྲུབ་བྱ་སྐྱེས་པ་ལ་བསྙེན་རྫོགས་མི་སྐྱེའམ་ཞེ་ན། སྐྱེ་བ་ཡོད་དེ། ཉི་ཤུ་མ་ལོན་ཀྱང་ལོན་པར་འདུ་ཤེས་པ་དང་། དེ་ལྟར་ལོ་ན་མ་ལོན་མི་ཤེས་

༼༥༩༽
པ་དང་། བརྗེད་བློ་དང་ཡིད་གཉིས་ཟ་བ་དག་ལ་ཡང་བསྙེན་རྫོགས་ཀྱི་སྡོམ་པ་སྐྱེ་བའི་ཕྱིར་ཏེ། གཞུང་ལས། རྣམ་པ་ཐམས་ཅད་དུ་ལོ་ཉི་ཤུ་ལོན་པ་ལ་ནི་བསྙེན་རྫོགས་པར་ཆགས་སོ། །
ཅིག་ཤོས་ལ་ནི་ལོན་པར་འདུ་ཤེས་པ་ཉིད་ནའོ། །
མི་ཤེས་པ་དང་། མི་དྲན་པ་དང་། ཡིད་གཉིས་ཟ་བ་དག་ལ་ཡང་ངོ་། །
ཞེས་གསུངས་པའི་ཕྱིར། དེས་ན་སྡོམ་གསུམ་རབ་དབྱེ་ལས། བྱིས་པའི་དགེ་སློང་འདུལ་བའི་སྡེ་སྣོད་ལས་བཀག་ཅེས་པ་ཡང་སྤྱིར་གཏང་ཉེས་མེད་ཕུན་ཚོགས་ལ་ལོ་ཉི་ཤུ་མ་ལོན་པར་བསྒྲུབ་བྱ་སྐྱེས་པ་བསྙེན་པར་རྫོགས་པར་བྱར་མི་རུང་བ་ལ་དགོངས་པ་ཡིན་གྱིས། ལོ་ཉི་ཤུ་མ་ལོན་པའི་བྱིས་པའི་དགེ་སློང་གཏན་མེད་ཅེས་པའི་དོན་དུ་འཁྲུལ་པར་མི་བྱའོ། །
བདུན་པ་ཡོ་བྱད་མངོན་གྱུར་ནི། མཁན་པོས་སྣམ་སྦྱར་བླ་གོས་ཐང་གོས་གསུམ་བྱིན་གྱིས་བརླབས་ཤིང་། ལྷུང་བཟེད་ཀྱང་དགེ་འདུན་ལ་བསྟན་ནས། དེ་དག་ཐམས་ཅད་བསྒྲུབ་བྱ་ལ་སྟེར་བར་བྱེད་དེ། གཞུང་ལས། དེ་རང་གིས་དེ་ལ་ཆོས་གོས་གསུམ་བྱིན་གྱིས་བརླབས་པར་བྱའོ། །
ལྷུང་བཟེད་ཀྱང་མི་ཆུང་ངམ་མི་ཆེའམ། མི་སྐྱའམ། ཞེས་དགེ་འདུན་ལ་བསྟན་ནས་སོ། །
ཞེས་གསུངས་པའི་ཕྱིར། བརྒྱད་པ་ཡོངས་དག་མངོན་གྱུར་ནི། གསང་སྟོན་གྱིས་ལྐོག་ཏུ་བསྒྲུབ་བྱ་ལ་བར་ཆད་ཀྱི་ཆོས་རྣམས་ལེགས་པར་དྲིས་ནས། སླར་བསྒྲུབ་བྱ་བར་ཆད་ཀྱི་དག་ཚུལ་དགེ་འདུན་ལ་ཞུས་ཏེ། དགེ་འདུན་ཐུགས་ཡིད་ཆེས་པ་ལྟ་བུ་ལ་འཇོག་གོ །དེ་སྐད་དུ་གཞུང་ལས། ཁྱོད་ཉོན་ཅིག་ཅེས་བྱ་བས་ལྐོག་ཏུ་

༼༦༠༽
རྗེས་སུ་བསྟན་པར་བྱའོ། །
མ་བོས་ཀྱི་བར་དུ་མ་འོང་པར་སྡོད་ཅིག་ཅེས་སྨྲས་ནས། རྗེས་སུ་བསྟན་ན་ཞེས་བྱ་བས་དགེ་འདུན་ལ་ཡོངས་སུ་དག་པ་གོ་བར་བྱས་ཏེ། ཞེས་གསུངས་པ་ཡིན་ནོ། །
དགུ་པ་གསོལ་བ་མངོན་གྱུར་ནི། ལས་བྱེད་པས་བསྒྲུབ་བྱ་དེ་དགེ་འདུན་ལ་བསྙེན་པར་རྫོགས་པར་གསོལ་བ་ལན་གསུམ་འདེབས་སུ་བཅུག་པ་དེ་ཡིན་ཏེ། ལས་བྱེད་པས་བསྙེན་པར་རྫོགས་པ་གསོལ་དུ་གཞུག་གོ །ཅེས་གསུངས་པའི་ཕྱིར། དེ་ནས་ལས་བྱེད་པས་དགེ་འདུན་ལ་གསོལ་བ་འབའ་ཞིག་པའི་ལས་བྱས་ནས། དགེ་འདུན་གྱི་དབུས་སུ་སླར་ཡང་བསྒྲུབ་བྱ་ལ་བར་ཆད་དྲི་དགོས་ཏེ། དགེ་འདུན་ལ་གསོལ་ནས་བར་ཆད་དྲི་བར་བྱའོ། །

ཞེས་གསུངས་སོ། །
དེས་ན་སྐྱེས་པ་བསྙེན་པར་རྫོགས་པ་ལ་བར་ཆད་དྲི་བ་ལན་གཉིས་འབྱུང་སྟེ། གསང་སྟོན་གྱིས་ལྐོག་ཏུ་དྲི་བ་དང་། ལས་བྱེད་པས་མངོན་དུ་དྲི་བའོ། །
གཉིས་པ་དངོས་གཞི་ནི། ལས་མངོན་དུ་གྱུར་པ་དང་དོན་ཅིག་པས། དེ་ཡང་དགེ་སློང་ལས་བྱེད་པས་བསྒྲུབ་བྱ་དེ་ཉིད་གསོལ་བ་གཅིག་དང་བརྗོད་པ་གསུམ་སྟེ། གསོལ་བཞིའི་ལས་ཀྱི་སྒོ་ནས་བསྙེན་རྫོགས་སུ་བསྒྲུབ་པར་བྱེད་པ་ཡིན་ཏེ། འདི་ལ་དགོངས་ནས། བསྙེན་པར་རྫོགས་པ་ཉེ་བར་བསྒྲུབ་པར་བྱའོ། །
ཞེས་གསུངས་པ་ཡིན་ནོ། །
བརྗོད་པ་གསུམ་ནི། ངོ་བོ་བརྗོད་པ། བྱ་བ་བརྗོད་པ། བྱེད་པ་བརྗོད་པའོ། །
དེས་ན་བསྙེན་པར་རྫོགས་པ་ལ་ཉེ་བར་བསྒྲུབ་པར་བྱའོ། །
ཞེས་པའི་དངོས་བསྟན་གྱི་ཆོ་ག་དང་། ཉེས་མེད་ཕུན་ཚོགས་ཀྱི་སྒོ་ནས་སྐྱེས་པས་བསྙེན་པར་རྫོགས་པར་བྱེད་པའི་

༼༦༡༽
ད་ལྟར་གྱི་གསོལ་བཞིའི་ཆོ་ག་དང་། དེའི་སྒོ་ནས་སྐྱེས་པ་བསྙེན་པར་རྫོགས་པར་བྱེད་པའི་ད་ཆོག་གི་དངོས་གཞིའི་ཆོ་ག་གསུམ་པོ་དོན་ཅིག དེ་བཞིན་དུ་དགེ་འདུན་ལས་བསྙེན་པར་རྫོགས་པར་བྱའོ། །
ཞེས་པའི་དངོས་བསྟན་གྱི་ཆོ་ག་དང་། སྐྱེས་པ་བསྙེན་པར་རྫོགས་བྱེད་ཀྱི་ཉེས་མེད་ཕུན་ཚོགས་ཀྱི་ད་ཆོག་དང་། ཚིགས་སྔ་མ་སྔོན་དུ་སོང་བའི་བསྒྲུབ་བྱ་མངོན་གྱུར་བཅུ་ཚང་བའི་སྒོ་ནས་བསྙེན་པར་རྫོགས་པའི་ཆོ་ག་དང་། བསྙེན་པར་རྫོགས་པའི་ཆོ་གའོ། །
ཞེས་པའི་ཆོ་ག་རྣམས་དོན་ཅིག་གོ །སྤྱིར་མངོན་གྱུར་བཅུ་ཚང་པའི་བསྙེན་རྫོགས་ཀྱི་ཆོ་ག་ཡིན་ན། ཉེས་མེད་ཕུན་ཚོགས་ཀྱི་ཆོ་ག་ཡིན་པས་མ་ཁྱབ་སྟེ། ཚིགས་སྔ་མ་སྔོན་དུ་མ་སོང་ཡང་བསྙེན་པར་རྫོགས་པའི་ཚེ་མངོན་གྱུར་བཅུ་ཚང་བ་ཡོད་པའི་ཕྱིར་ཏེ། ཚིགས་སྔ་མ་སྔོན་དུ་མ་སོང་ན་བསྙེན་པར་རྫོགས་པའི་ཚེ་མངོན་གྱུར་བཅུ་མ་ཚང་བར་འགྱུར་བ་ཡིན་པས་ཁྱབ་པ་མེད་པའི་ཕྱིར་རོ། །
གསུམ་པ་འཇུག་གམ་རྗེས་ཀྱི་ཆོ་ག་ལ། དུས་གོ་བརྗོད་པ་དང་། བསླབ་བྱ་བརྗོད་པ་གཉིས། དང་པོ་ནི། དེ་མ་ཐག་ཏུ་གྲིབ་ཚོད་རིག་པར་བྱའོ། །
དེ་ནི་ཐུར་མ་སོར་བཞི་པས་བཟང་ངོ་། དེ་ནི་སྐྱེས་བུ་ཉིད་ཅེས་ཐ་སྙད་དུ་བྱའོ། །
ཉིན་མཚན་གྱི་ཆ་སྔ་དྲོ་ལ་སོགས་པ་དང་དུས་ཚོད་ཀྱང་ངོ་ཞེས་སོགས་ཀྱིས་བསྟན། དུས་གོ་བརྗོད་པའི་དགོས་པ་ནི། བསྙེན་བཀུར་གྱི་གནས་དང་གནས་མ་ཡིན་པ་ཤེས་པའི་ཆེད་ཡིན་ཏེ། རང་ལས་གྲིབ་མ་སོར་གཅིག་གི་བསླབ་པ་རྒན་པ་རྣམས་བསྙེན་བཀུར་གྱི་གནས་

༼༦༢༽
དང་། གྲིབ་མ་སོར་གཅིག་གིས་གཞོན་པ་རྣམས་བསྙེན་བཀུར་གྱི་གནས་མ་ཡིན་ནོ། །
ཞེས་ཤེས་པའི་ཆེད་ཡིན་པའི་ཕྱིར། བསྙེན་བཀུར་གྱི་ངོ་བོ་ནི་ཕྱག་དང་སྔོན་དུ་ལྡང་བ་སོགས་ལ་བྱའོ། །
དེ་ཡང་སྐྱེས་པ་ནང་ཕན་ཚུན་གྱི་དབང་དུ་བྱས་པ་ཡིན་ཏེ། དགེ་སློང་མས་ནི་བསྙེན་པར་རྫོགས་ནས་ཡུན་ཇི་ཙམ་ལོན་ཀྱང་དགེ་སློང་བསྙེན་པར་རྫོགས་མ་ཐག་པ་ལ་ཡང་ཕྱག་བྱ་དགོས་པའི་ཕྱིར། དེ་སྐད་དུ་འདུལ་བ་ཚིག་ལེ་ལས། བསྙེན་པར་རྫོགས་པ་གསར་པུ་ལའང་། །
དགེ་སློང་མ་ཡིས་ཕྱག་བྱའོ། །
ཞེས་གསུངས་པ་ཡིན་ནོ། །
སྤྱིར་མཆོག་དམན་གྱི་དབང་དུ་བྱས་ན་དགེ་སློང་ཕ་ལ་དགེ་ཚུལ་ཕས་ཕྱག་བྱ། དགེ་སློང་མ་ལ་དགེ་སློབ་མ་དང་། དགེ་ཚུལ་མས་ཕྱག་བྱ། དགེ་སློབ་མ་ལ་དགེ་ཚུལ་མས་ཕྱག་བྱ། ཡང་དགེ་སློང་ཕ་མཉམ་པོ་ཡིན་ན། དེའི་བསླབ་པ་གཞོན་པས་རྒན་པ་ལ་ཕྱག་བྱ། དེ་བཞིན་དུ། དགེ་སློང་མ་དང་། དགེ་ཚུལ་ཕ་མ་དང་། དགེ་སློབ་མ་རྣམས་ལ་ཡང་རིགས་བསྒྲེ་ཏེ། དེ་དང་དེའི་བསླབ་པ་གཞོན་པས་རྒན་པ་ལ་ཕྱག་བྱ་བ་ཡིན་ཏེ། གཞུང་འདི་ཉིད་ཀྱི་གནས་མལ་གྱི་གཞི་ལས། སོ་སོ་ཐར་པའི་སྡོམ་པ་མཆོག་ལ་རབ་ཏུ་བྱུང་བས་ཕྱག་བྱའོ། །

མཉམ་ན་རྒན་པ་ལའོ། །
མཚན་ཐ་མི་དད་པ་ལའོ། །
སྐྱེས་པ་མི་དམན་པ་ལ་བུད་མེད་ཀྱིས་སོ། །
ཞེས་གསུངས་པའི་ཕྱིར། དེས་ན་རང་ཉིད་ན་ཚོད་གཞོན་ཀྱང་བསླབ་པ་རྒན་ན་རང་ལས་བསླབ་པ་གཞོན་པར་གྱུར་པའི་ན་ཚོད་རྒན་པ་རྣམས་ཀྱིའང་ཚུར་ཕྱག་བྱ་བར་རིགས་སོ། །
འདིར་དུས་ཚིགས་ཀྱི་རྣམ་པར་གཞག་པ་དགོས་པ་ནི་ཁོ་བོས་དུས་ཚིགས་

༼༦༣༽
ཀྱི་རྣམ་གཞག་ལོགས་ན་གསལ་པར་བཤད་ཡོད་པས་དེར་བལྟ་བར་བྱའོ། །
གཉིས་པ་བསླབ་བྱ་བརྗོད་པ་ནི། གང་གིས་བརྗོད་ན་ལས་བྱེད་པས། གང་ཟག་གང་ལ་ན། བསྒྲུབ་བྱ་བསྙེན་པར་རྫོགས་ཟིན་པ་དེ་ལ། དུས་ནམ་གྱི་ཚེ་ན་དུས་གོ་བརྗོད་པའི་དེ་མ་ཐག་ཏུ་བརྗོད་དོ། བརྗོད་པར་བྱ་རྒྱུའི་གདམས་ངག་གམ། བསྒྲུབ་བྱ་རང་གི་ངོ་བོ་ནི་བཅུ་གཅིག་ཏུ་ཡོད་དེ། དེ་ཡང་གནས་རྣམས་ལ་བསླབ་པ་དང་། ལྟུང་བར་འགྱུར་བ་ལ་བསླབ་པ་དང་། དགེ་སྦྱོང་དུ་བྱེད་པའི་ཆོས་ལ་བསླབ་པ་དང་། མཆོག་ཏུ་འདོད་པར་བྱ་བ་ཡང་དག་པར་རྫོགས་པས་སྤྲོ་བ་བསྐྱེད་པ་ལ་བསླབ་པ་དང་། ལོ་བརྒྱ་ལོན་པའི་དགེ་སློང་དང་ཡང་ཚུལ་ཁྲིམས་ཀྱི་བསླབ་པ་མཉམ་པ་ཉིད་ཡིན་པའི་ཕྱིར་སྤྲོ་བ་བསྐྱེད་པ་ལ་བསླབ་པ་དང་། འཇིག་རྟེན་གྱི་ཚུལ་དང་འབྲེལ་བའི་གཟུགས་བརྙན་ལྟར་བསླབ་པ་དང་། དུལ་བར་གནས་པ་ལ་བསླབ་པ་དང་། དགོས་པ་རྗེས་སུ་སྒྲུབ་པ་ལ་བསླབ་པ་དང་། མ་བརྗོད་པ་ཡང་དག་པར་བླངས་པ་ལ་བསླབ་པ་དང་། རང་རྒྱུད་ཀྱི་བསྙེན་རྫོགས་ཀྱི་བསླབ་པ་ལ་གུས་པར་བྱ་བ་ལ་བསླབ་པ་དང་། བསྒྲུབ་པར་བྱ་བ་ཐབས་བག་ཡོད་པ་ལ་བསླབ་པ་དང་བཅུ་གཅིག་གོ །དེ་སྐད་དུ་གཞུང་ལས། གནས་རྣམས་བརྗོད་པར་བྱའོ། །
ལྟུང་བར་འགྱུར་བ་དང་དགེ་སྦྱོང་དུ་བྱེད་པའི་ཆོས་རྣམས་ཀྱང་ངོ་། །
མཆོག་ཏུ་འདོད་པར་བྱ་བ་ཡང་དག་པ་ཉིད་ཀྱི་རྫོགས་པ་ཉིད་བརྗོད་ནས་ཚུལ་ཁྲིམས་ཀྱི་མཉམ་པར་གྱུར་པ་ཉིད་ཀྱི་བསྒྲུབ་པ་ལ་ངེས་པར་སྦྱར་བར་བྱའོ། །
ཚུལ་དང་འབྲེལ་བའི་གཟུགས་བརྙན་དང་། དུལ་བར་གནས་

༼༦༤༽
པ་ཉིད་དང་། དགོས་པ་རྗེས་སུ་བསྒྲུབ་པ་ལ་ཡང་ངོ་། མ་བརྗོད་པ་ཡང་དག་པར་བླང་པ་ཡོངས་སུ་ཤེས་པའི་བསྒྲུབ་པར་འགྱུར་བ་ཉིད་ཀྱང་བརྗོད་པར་བྱའོ། །
གུས་པ་ལ་ཡང་ངེས་པར་སྦྱར་བར་བྱའོ། །
བསྒྲུབ་པར་བྱ་བ་ཐབས་བརྗོད་པ་དང་བཅས་པ་ལ་ཡང་ངོ་། །
ཞེས་གསུངས་པ་ཡིན་ནོ། །
འདིར་ཕལ་ཆེར་འདི་དག་གི་དོན་ལ། བརྟེན་པ་འཚོ་བ་རྣམ་དག་ལ་གདམས་པ། བསླབ་བྱ་ཚུལ་ཁྲིམས་རྣག་དག་ལ་གདམས་པ། ཤེས་བྱེད་ཆོ་ག་རྣམ་དག་ལ་གདམས་པ། རྟོགས་དོན་ལྟ་བ་རྣམ་དག་ལ་གདམས་པ། ཞེས་སོགས་གསུངས་པ་དང་། ཀུན་མཁྱེན་ནམ་བསོད་སོགས་ཁ་ཅིག གདམས་ངག་བཅུ་གཅིག་པོ་འདིར། གཞི་བཅུ་བདུན་རྣམ་འབྱེད་དང་བཅས་པའི་དོན་ཐམས་ཅད་ཀྱང་མ་ཚང་བ་མེད་པར་འདུས་པ་ཡིན་ནོ། །
ཞེས་གསུངས་ཤིང་། དེའི་བཤད་པ་མང་དུ་མཛད་པ་ནི་ལེགས་ལེགས་འདྲ་བ་ཙམ་མོ། །
དེས་ན་གདམས་ངག་བཅུ་གཅིག་གི་ངོས་འཛིན་བཤད་མ་ཐག་པ་དེ་ནི་མདོ་རྩ་བ་རྒྱ་ཆེར་འགྲེལ་དང་བཅས་པའི་དགོངས་པ་ཡིན་པར་སེམས་ཏེ། མཁས་པ་དཔྱོད་ལྡན་དག་གིས་དཔྱད་ཅིང་བརྟགས་ན་ཚད་ཐུབ་ངེས་པའོ། །
གཉིས་པ་མ་ཆོག་ནི། ཉེས་མེད་ཕུན་ཚོགས་ལ། བསྒྲུབ་བྱ་དགེ་བསྙེན་མ་དང་། དགེ་ཚུལ་མར་བསྒྲུབ་པ་སྔོན་དུ་བཏང་ནས་བསྙེན་པར་རྫོགས་པ་ལ་ཉེ་བའི་ལོ་གཉིས་ཀྱི་སྔ་རོལ་དུ་དགེ་སློང་མའི་དགེ་འདུན་གྱིས་དགེ་སློབ་མའི་བསླབ་ཚིགས་སྦྱིན་པར་བྱ་བ་ཡིན་ཏེ། གཞུང་ལས། དགེ་ཚུལ་མ་ཉིད་དང་དགེ་སློང་མ་ཉིད་ཀྱི་བར་སྐབས་སུ་སྤྱད་པའི་དུས་ནི་ལོ་གཉིས་སོ། །

༼༦༥༽
བསྙེན་པར་རྫོགས་པའི་དུས་ཀྱི་དང་པོར་དེས་མ་ལོན་པའི་དང་པོ་ལ་སྐྱེའོ། །
ཁྱིམ་སོ་བཟུང་བ་བསྙེན་པར་རྫོགས་པར་བྱ་བའི་ལོ་རྣམས་ཀྱི་དང་པོ་ནི་བཅུ་གཉིས་ཉིད་དོ། སྦྱིན་པ་ལས་སྐྱེའོ། །
དགེ་སློང་མའི་དགེ་འདུན་གྱིས་སོ། །
ཞེས་གསུངས་པས་སོ། ཁྱིམ་སོ་བཟུང་མ་མྱོང་བའི་དགེ་ཚུལ་མ་ལ་དགེ་སློབ་མའི་བསླབ་ཚིགས་སྟེར་བའི་དུས་ཀྱི་ཐོག་མ་ནི་ལོ་བཅུ་ལོན་པའི་ཚེ་ཡིན་ཏེ། དེ་ལ་བསྙེན་རྫོགས་སྟེར་བའི་ཐོག་མ་ནི་ལོ་བཅུ་གཉིས་ལོན་པའི་ཚེ་ཡིན་པས་སོ། །
སྤྱད་པའི་དུས་ནི་ལོ་གཉིས་སོ། །
ཞེས་བཤད་ན། དགེ་སློབ་མའི་བསླབ་ཚིགས་དེ་ལོ་གཉིས་འདས་ནས་སྟོང་ཞིང་བསྲུང་མི་དགོས་སམ་ཞེ་ན། མ་ཡིན་ཏེ། རྒྱ་ཆེར་འགྲེལ་ལས། ལོ་གཉིས་ལས་ལྷག་ན་ཡང་བརྟུལ་ཞུགས་དེ་ཉམས་པར་ཡང་མི་འགྱུར་ལ། དེ་ཕྱིན་ཆད་མི་བསྲུང་བར་བྱ་བ་ཡང་མ་ཡིན་ནོ། །
ཞེས་གསུངས་པའི་ཕྱིར། ལོ་གཉིས་སོ་ཞེས་པའི་དགོངས་པ་ནི། ཉེས་མེད་ཕུན་ཚོགས་ལ་བསྙེན་པར་རྫོགས་པའི་སྔ་རོལ་དུ་ངེས་པ་ཁོ་ནར་ལོ་གཉིས་ཀྱི་བར་ལ་དགེ་སློབ་མའི་བསླབ་པ་རྩ་བའི་ཆོས་དྲུག་དང་། རྗེས་མཐུན་གྱི་ཆོས་དྲུག་ལ་བསླབ་ནས་བསྙེན་པར་རྫོགས་པར་བྱ་བ་ཡིན་གྱིས། ལོ་གཉིས་ཀྱི་བར་དེ་ལ་མ་བསླབ་པར་བསྙེན་པར་རྫོགས་པར་མི་བྱའོ་ཞེས་པའི་དོན་ཡིན་ཏེ། འདིའི་ཐད་ཀྱི་རྒྱ་ཆེར་འགྲེལ་ཉིད་ལ་བལྟས་པས་ཡིད་ཆེས་པར་འགྱུར། དེ་ལྟར་དགེ་སློབ་མ་མན་གྱི་བསླབ་ཚིགས་སྔོན་དུ་སོང་ངམ། སྐྱེ་ལ་ཉེས་བྱས་ལ་མ་སོང་ཀྱང་། བསྒྲུབ་བྱ་བུད་མེད་བསྙེན་རྫོགས་སུ་སྒྲུབ་

༼༦༦༽
པ་ལ། ཐོག་མར་དགེ་སློང་མའི་དགེ་འདུན་ཚོགས་ཀྱིས་གསང་སྟོན་མ་བསྐོས་ཏེ་དེས་བསྒྲུབ་བྱ་ལ་ལྐོག་ཏུ་བར་ཆད་དྲི་བ་སོགས་བྱ། དེའི་རྗེས་སུ་དགེ་སློང་མའི་དགེ་འདུན་གྱི་དབུས་སུ་ཚངས་སྤྱོད་ལ་ཉེར་གནས་ཀྱི་སློབ་དཔོན་མས་བསྒྲུབ་བྱ་དེ་ལ་ཚངས་སྤྱོད་ལ་ཉེར་གནས་ཀྱི་སྡོམ་པ་སྦྱིན་དགོས་ཏེ། ཚངས་སྤྱོད་ལ་ཉེར་གནས་སྔོན་དུ་མ་སོང་བར་དགེ་སློང་མའི་བསྙེན་རྫོགས་ཀྱི་སྡོམ་པ་མི་སྐྱེ་བའི་ཕྱིར། དེ་སྐད་དུ་གཞུང་ལས། ཚངས་པར་སྤྱོད་པ་ལ་ཉེ་བར་གནས་པའི་སྡོམ་པ་མ་ཐོབ་པར་བསྙེན་པར་རྫོགས་པར་མི་འགྱུར་རོ། །
གསང་སྟེ་བསྟན་པའི་འོག་ཏུ་དགེ་འདུན་གྱིས་དེ་སྦྱིན་པར་བྱའོ། །
བར་ཆད་དྲིས་ནས་སོ། །
གསོལ་བ་བྱས་ནས་སོ། །
ཞེས་དང་། རྒྱ་ཆེར་འགྲེལ་ལས། སྐབས་ཡིན་པའི་ཕྱིར། དགེ་སློང་མའི་དགེ་འདུན་གྱི་སྦྱིན་པར་ཤེས་པར་བྱའོ། །
ཞེས་གསུངས་པ་ཡིན་ནོ། །
དོན་འདི་ཉིད་ཐུགས་ལ་བཞག་ནས། ཀུན་མཁྱེན་བླ་མའི་སྡོམ་གསུམ་ཁ་སྐོང་ལས། ཚངས་སྤྱོད་ཉེར་གནས་མ་སོང་བར། །
བསྙེན་པར་རྫོགས་པར་མི་འགྱུར་ཞིང་། །
ཚངས་སྤྱོད་ཉེར་གནས་མ་ཚོགས་ནི། །
ཁོ་ནས་སྟེར་བ་གཞུང་ལས་གསུངས། །
ཞེས་གསུངས་པ་ཡང་། རྣམ་དཔྱོད་ཀྱི་སྤྱན་གྱིས་འདུལ་བ་རྒྱ་མཚོའི་དོན་ཕྱིན་ཅི་མ་ལོག་པར་གཟིགས་པའི་ལེགས་བཤད་དོ། །
དེས་ན་བོད་འདིར། དགེ་སློང་ཕའི་དགེ་འདུན་ཁོ་ནས་བུད་མེད་བསྙེན་པར་རྫོགས་པ་ནི་མི་འཐད་དེ། དགེ་སློང་མའི་བསྙེན་རྫོགས་ཀྱི་སྡོམ་པ་སྐྱེ་པ་ལ་ཚངས་སྤྱོད་ལ་ཉེར་གནས་སྔོན་དུ་འགྲོ་དགོས་པ་གང་ཞིག 

༼༦༧༽
དེ་ནི་དགེ་སློང་མའི་དགེ་འདུན་ཁོ་ན་ལས་ལེན་པར་བཤད་པའི་ཕྱིར། ཚངས་སྤྱོད་ལ་ཉེར་གནས་ཀྱི་དོན་ནི། བསྙེན་པར་རྫོགས་པ་ལ་ཉེ་བར་གནས་པ་ཞེས་པའི་དོན་ནོ། །
དེ་ལྟར་གསང་སྟོན་གྱི་བྱ་བ་དང་ཚངས་སྤྱོད་ལ་ཉེར་གནས་སྔོན་དུ་སོང་ནས་དགེ་སློང་ཕའི་དགེ་འདུན་ཡང་བསྣན་ནས་གཉིས་ཀའི་དགེ་འདུན་ལས་བསྙེན་པར་རྫོགས་པར་བྱ་བ་ཡིན་ཏེ། འདིར་དགེ་འདུན་གྱིས་བསྣན་པར་བྱའོ། །

ཞེས་གསུངས་པའི་ཕྱིར། ཆོ་གའི་ཚིག་ནི་དགེ་སློང་ཞེས་པའི་ཚབ་ཏུ་དགེ་སློང་མ་སྦྱར་བ་མ་གཏོགས། གསོལ་བཞིའི་ལས་བྱེད་མཁན་ནི་དགེ་སློང་ཉིད་ཡིན་པས། ལས་བྱེད་མཁན་ལ་ནི་དགེ་སློང་ཞེས་བརྗོད་པས་ཆོག གཞན་མཁན་པོ་དང་། གསང་སྟོན་སོགས་ཀྱི་ཚབ་ཏུ་མཁན་མོ་དང་གསང་སྟོན་མ་ཞེས་སྦྱར་དགོས་པས། དེ་དག་ལ་ནི་དགེ་སློང་མ་ཞེས་བརྗོད་དགོས་སོ། །
དེ་སྐད་དུ་གཞུང་ལས། དགེ་སློང་གི་གནས་སུ་དགེ་སློང་མའོ། །
རབ་ཏུ་བྱུང་བ་ཐམས་ཅད་ཀྱིའོ། །
བསྙེན་པར་རྫོགས་པ་ལ་ནི། དེ་གསོལ་བ་ལ་སོགས་པའི་ལས་བྱེད་པ་ལས་གཞན་པའོ། །
ཞེས་གསུངས་སོ། །
འོན་ཀྱང་བུད་མེད་བསྙེན་པར་རྫོགས་པའི་ཚེ་ལས་བྱེད་མཁན་ཡིན་ན། དགེ་སློང་ཡིན་པས་མ་ཁྱབ་སྟེ། ལས་བྱེད་མཁན་དགེ་སློང་མས་བྱས་ཏེ། བུད་མེད་བསྙེན་པར་རྫོགས་པ་ཡང་ཡོད་པ་སྔར་བཤད་ཟིན་པ་དེའི་ཕྱིར་རོ། །
དིང་སང་གི་མཚན་ཉིད་པ་དག དགེ་སློང་མ་ཡང་དགེ་སློང་ཡིན་ཟེར་བ་ནི་མི་འཐད་དེ། འོ་ན་དགེ་སློང་མའི་སྡོམ་པ་དེ་ཡང་དགེ་སློང་གི་སྡོམ་པ་ཡིན་པར་ཐལ། འདོད་པའམ་ཁས་བླངས་

༼༦༨༽
དེའི་ཕྱིར། འདོད་ན། དེ་དགེ་སློང་གི་སྡོམ་པ་མ་ཡིན་པར་ཐལ། དེ་རྫས་ཀྱི་སྒོ་ནས་དགེ་སློང་གི་སྡོམ་པ་ཙམ་དུ་བཤད་ཀྱི་སྤྱིར་དགེ་སློང་གི་སྡོམ་པར་བཤད་པ་མེད་པའི་ཕྱིར། དབྱིག་གཉེན་མཁས་པའི་དབང་ཕྱུག་གི་ཞལ་སྔ་ནས། སོ་སོ་ཐར་ཞེས་བྱ་རྣམས་བརྒྱད། །
རྫས་སུ་རྣམ་པ་བཞི་ཡིན་ནོ། །
ཞེས་གསུངས་པའི་ཕྱིར། གལ་ཏེ་རྫས་ཀྱི་སྒོ་ནས་དགེ་སློང་གི་སྡོམ་པ་ཡིན་ན། དགེ་སློང་གི་སྡོམ་པ་ཡིན་པས་ཁྱབ་པར་ཁས་ལེན་ན། རྫས་ཀྱི་སྒོ་ནས་དགེ་ཚུལ་གྱི་སྡོམ་པ་ཡིན་ན་ཡང་། དགེ་ཚུལ་གྱི་སྡོམ་པ་ཡིན་པས་ཁྱབ་པར་འགྱུར་ལ། དེ་ལྟར་ན་དགེ་སློབ་མའི་སྡོམ་པ་ཆོས་ཅན། དེར་ཐལ། དེའི་ཕྱིར། འཁོར་གསུམ། གཞན་ཡང་། རྫས་སུ་ཞེས་སྨོས་པ་དེ་ལ་རྣམ་དཔྱད་ཅིག་མེད་པར་ཐལ། རྫས་སུ་ཞེས་པ་དེ་མ་སྦྱར་བར་ཡང་སོ་ཐར་རིགས་བརྒྱད་གང་རུང་ཡིན་ན། དགེ་བསྙེན་དགེ་ཚུལ་དགེ་སློང་བསྙེན་གནས་ཀྱི་སྡོམ་པ་དང་བཞི་པོ་གང་རུང་ཡིན་དགོས་པའི་ཕྱིར་ཏེ། དགེ་བསྙེན་མའི་སྡོམ་པ་ཡིན་ན། དགེ་བསྙེན་གྱི་སྡོམ་པ་ཡིན་དགོས་པ་སོགས་ཀྱི་ཕྱིར་རོ། རྟགས་ཁས། དེས་ན་སོ་སོར་ཐར་ཞེས་བྱ་རྣམ་བརྒྱད། ཅེས་པའི་དངོས་བསྟན་གྱི་བརྒྱད་པོ་གང་རུང་ཡིན་ན། རྫས་སུ་རྣམ་པ་བཞི་ཡིན་ནོ། །
ཞེས་པའི་དངོས་བསྟན་གྱི་བཞི་པོ་གང་རུང་ཡིན་པས་ཁྱབ། སྤྱིར་དགེ་བསྙེན་གྱི་སྡོམ་པ་སོགས་བཞི་པོ་གང་རུང་ཡིན་པས་མ་ཁྱབ་པ་ནི་གནད་ཀྱི་དོན་ཡིན་ནོ། །
རྗེས་ཀྱི་ཆོ་ག་ཡང་ཕལ་ཆེར་སྐྱེས་པ་དང་འདྲ། ལྷག་པ་ནི་ལྟུང་བར་འགྱུར་བའི་ཚེ་ཐུན་མོང་མ་ཡིན་པའི་ཕམ་པ་བཞི་དང་། གཞན་ཡང་། ལྕི་པའི་ཆོས་བརྒྱད་བརྗོད་པའོ། །
དེ་

༼༦༩༽
སྐད་དུ་གཞུང་ལས། གནས་རྣམས་ལ་ཤིང་དྲུང་ཉིད་མ་གཏོགས་སོ། །
ལྟུང་བར་འགྱུར་བ་རྣམས་ལ་བརྒྱད་ཉིད་དོ། །
ལྕི་བའི་ཆོས་རྣམས་བརྗོད་པར་བྱའོ། །
ལྟུང་བར་འགྱུར་བ་དང་དགེ་སྦྱོང་བྱེད་པའི་བར་སྐབས་སུའོ། །
ཞེས་གསུངས་སོ། །
ལྕི་བའི་ཆོས་བརྒྱད་ནི། དགེ་སློང་ཕའི་དགེ་འདུན་ལས་བསྙེན་པར་རྫོགས་པ་དེ་ལ་ཟླ་བ་ཕྱེད་ཕྱེད་ནས་གདམས་ངག་ཞུ་བ། དགེ་སློང་གི་དགེ་འདུན་ཡོད་པའི་ཕྱོགས་སུ་དབྱར་ཁས་ལེན་པ། གཉིས་ཀའི་དགེ་འདུན་ལ་དགག་དབྱེ་བྱེད་པ། ལྕི་བའི་ཆོས་ལས་འདས་ན་གཉིས་ཀའི་དགེ་འདུན་ལ་མགུ་བ་སྤྱོད་པ་དགེ་སློང་ལ་ཚུལ་ཁྲིམས་འཆལ་པ་ལ་སོགས་པའི་སྒོ་ནས་སྐུར་འདེབས་མི་བྱ་བ། ཅོ་འདྲི་བ་ལ་སོགས་པའི་མ་གུས་པའི་ལས་མི་བྱ་བ། དགེ་སློང་གསར་བུ་ལའང་གུས་པས་ཕྱག་བྱ་བ་དང་རྣམ་པ་བརྒྱད་པོ་དེའོ། །

ད་ཆོག་བསྟན་ཟིན་ཏོ། །
ལེགས་གསུངས་འདུལ་བའི་ཆུ་གཏེར་བསྲུབས་པ་ལས། །
ལེགས་འོང་སྔོན་མེད་རྣམ་དཔྱོད་སིལ་ཟེར་བྱེད། །
ཐུབ་བསྟན་ཤར་རིའི་རྩེ་ནས་ཆས་པའི་མོད། །
རྒྱལ་བའི་རིང་ལུགས་ཀུན་མུད་ཚལ་རབ་ཕྱེ། །
གཞན་དག་རི་བོང་ཅལ་གྱི་སྒྲ་དབྱངས་ཀྱི། །
གྲགས་པས་ཕྱོགས་ཀྱི་རྣ་བ་ངལ་གྱུར་ཀྱང་། །
ཡིད་འཕྲོག་གཏམ་གྱི་བདུད་རྩིས་བློ་གྲོས་ཀྱི། །
ལུས་རྫོགས་དཀར་བའི་ལྷག་བསམ་འདི་ན་ཀོ །སྔོན་མེད་ལེགས་བཤད་བྱེད་པོ་འདི་ན་ཞེས། །
འཆི་མེད་ཀུན་ཀྱང་ཕན་ཚུན་གཏམ་གྱི་སྐྱེས། །
སྨྲ་བའི་དབྱངས་བདུན་ས་གསུམ་རྣ་བའི་རྒྱན། །
སྙན་པའི་བ་དན་སྲིད་པའི་རྩེར་ཡང་བསྒྲེང་། །
བར་གྱི་ཚིགས་བཅད་དོ། །
གསུམ་པ་གནས་དང་གནས་པའི་

༼༧༠༽
ཚུལ་ཁྲིམས་བཤད་པ་ལ། དངོས་དང་ཞར་ལ་མཁན་སོགས་གསུམ་གྱི་ཡོན་ཏན་བཤད་པ་གཉིས། དང་པོ་ནི། གནས་པ་སློབ་མ་དང་ཉེ་གནས་ཀྱི་དམིགས་བསལ་གྱི་བྱ་བ་འགའ་ཞིག་མ་གཏོགས། གཞན་བྱ་བ་ཐམས་ཅད་གནས་བླ་མ་མཁན་པོ་དང་སློབ་དཔོན་ལ་ཞུས་ནས་བྱེད་དགོས་སོ་ཞེས་པ་ནི། གནས་པས་གནས་ལ་མ་ཞུས་པར་བྱ་བ་མི་བྱའོ། །
བཤང་བ་དང་། གཅི་བ་དང་། སོ་ཤིང་དོར་བ་དང་། ཉེར་འཁོར་དང་བཅས་པའི་གཙུག་ལག་ཁང་དང་མཆོད་རྟེན་ལ་ཕྱག་བྱ་བ་ནི་མ་གཏོགས་སོ། །
ཞེས་སོགས་ཀྱིས་བསྟན། ཡང་གནས་བླ་མ་དེས་ཀྱང་། གནས་པ་དེ་ལ་དགོས་པའི་དོན་དུ་ལྷུང་བཟེད་དང་ཆོས་གོས་ཁ་བསྒྱུར་བ་ལ་སོགས་པའི་བྱ་བ་དེ་དག་ཐམས་ཅད་བྱ་དགོས་སོ་ཞེས་པ་ནི། དེས་ཀྱང་དེ་ལ་དེ་བྱ་སྟེ་ཞེས་པས་བསྟན། འདི་ནི་གནས་ཀྱི་ཚུལ་ཁྲིམས་ཡིན་ནོ། །
ལྔ་ཕྲུགས་ཀྱི་ཡོན་ཏན་དང་ལྡན་ཞིང་། བསྙེན་པར་རྫོགས་ནས་ལོ་བཅུ་འམ་བཅུ་གཉིས་བར་མ་ཆད་དུ་ལོན་པའི་དགེ་སློང་ཕ་མ་གང་རུང་དེ་གནས་བླ་མའི་མཚན་གཞི། དེ་ལ་དབྱེ་ན་བསྒྲུབ་བྱ་སྐྱེས་པའི་གནས་བླ་མ་དང་། བསྒྲུབ་བྱ་བུད་མེད་ཀྱི་གནས་བླ་མ་གཉིས། རབ་བྱུང་སྡེ་ལྔ་གང་རུང་གི་སྡོམ་པ་རྣམ་དག་དང་ལྡན་ཞིང་། རང་ཉིད་གནས་ལ་མ་རྟེན་པར་འདུག་ཏུ་མི་རུང་བའི་བཅས་ལྡན་གྱི་གང་ཟག་དེ་གནས་པའི་མཚན་ཉིད། དབྱེ་ན་དགེ་ཚུལ་ཕ་མ་སོགས་རབ་བྱུང་སྡེ་ལྔ་ཡོད་དོ། །
ཁ་ཅིག་བསྒྲུབ་བྱ་དེའི་གནས་བླ་མ་ཡིན་ན། བསྒྲུབ་བྱ་དེའི་གནས་ཀྱི་སློབ་དཔོན་ཡིན་པས་ཁྱབ། བསྒྲུབ་བྱ་དེའི་གནས་ཀྱི་སློབ་དཔོན་ཡིན་ན། 

༼༧༡༽
གནས་བཅའ་བའི་ཆོ་ག་བྱས་པའི་རྗེས་སུ་བསྒྲུབ་བྱ་དེའི་གནས་ཀྱི་སློབ་དཔོན་ཡིན་པས་ཁྱབ། གནས་པ་སློབ་མ་ཡིན་ན། ལྔ་ཕྲུགས་ཀྱི་ཡོན་ཏན་དང་མི་ལྡན་པས་ཁྱབ། བསྙེན་པར་རྫོགས་ནས་ལོ་བཅུ་མ་ལོན་པར་མཁན་པོ་ཉིད་དང་། གནས་ཉིད་དང་ཞེས་པའི་དངོས་བསྟན་གྱི་མཁན་པོ་ཡིན་ན། གཞུང་དེའི་ཚིག་ཟུར་གྱི་གནས་ཉིད་དང་ཞེས་པའི་དངོས་བསྟན་གྱི་གནས་མ་ཡིན་པས་ཁྱབ་ཟེར་བ་རྣམས་ནི་མི་འཐད་དེ། དམ་བཅའ་དང་པོ་ལ་བསྒྲུབ་བྱ་དེ་བསྙེན་པར་རྫོགས་པའི་མཁན་པོ་བྱས་ནས། སླར་མཁན་པོས་བསྙེན་པར་རྫོགས་ཟིན་པ་དེ་ཉིད་དགེ་སློང་གཞན་ཞིག་ལ་གནས་པར་གཏད་པའི་གནས་སྐབས་ཀྱི་མཁན་པོ་དེ་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་ཐལ། བསྒྲུབ་བྱ་དེའི་མཁན་པོ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། །
རྩ་བར་འདོད་ན། དེ་ཆོས་ཅན། ཁྱོད་བསྒྲུབ་བྱ་དེའི་གནས་ཀྱི་སློབ་དཔོན་མ་ཡིན་པར་ཐལ། བསྒྲུབ་བྱ་དེའི་མཁན་པོ་ཙམ་ཡིན་པའི་ཕྱིར། མ་གྲུབ་ན། དེ་བསྒྲུབ་བྱ་དེའི་མཁན་པོ་ཙམ་ཡིན་པར་ཐལ། བསྒྲུབ་བྱ་དེའི་གནས་ཀྱི་སློབ་དཔོན་ནི། མཁན་པོ་མ་ཡིན་པར་གྱུར་བའི་དགེ་སློང་གཞན་ཞིག་ལ་བཅོལ་བའི་ཕྱིར། དམ་བཅའ་གཉིས་པ་ལ། བསྒྲུབ་བྱ་དེའི་མཁན་པོ་ཡང་ཡིན། གནས་ཀྱི་སློབ་དཔོན་ཡང་ཡིན་པའི་གཞི་མཐུན་པར་གྱུར་བའི་དགེ་སློང་དེ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། དེ་ཡོད་པའི་ཕྱིར། བསྒྲུབ་བྱ་དེའི་མཁན་པོས་དེའི་གནས་ཀྱི་སློབ་དཔོན་ཡང་བྱེད་པ་ཡོད་པའི་ཕྱིར། རྩ་བར་འདོད་ན། དེ་དེ་མ་ཡིན་

༼༧༢༽
པར་ཐལ། མཁན་པོ་ལ་གནས་ཀྱི་སློབ་དཔོན་འཆོལ་བའི་ཆོ་ག་བྱེད་མི་དགོས་པར་འདུལ་འཛིན་དག་བཞེད་པའི་ཕྱིར་རོ། །
དམ་བཅའ་གསུམ་པ་ལ། ལྔ་ཕྲུགས་ཐ་མ་དང་ལྡན་ཞིང་བསྙེན་པར་རྫོགས་ནས་ལོ་བཞི་ཙམ་ལོན་པའི་དགེ་སློང་དེ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། རང་ཉིད་གནས་ལ་མ་རྟེན་པར་འདུག་ཏུ་མི་རུང་བའི་དགེ་སློང་ཡིན་པའི་ཕྱིར་ཏེ། བསྙེན་པར་རྫོགས་ནས་ལོ་བཅུ་མ་ལོན་པའི་བཅས་ལྡན་དགེ་སློང་ཡིན་པའི་ཕྱིར། མ་གྲུབ་ན། དེར་ཐལ། བསྙེན་པར་རྫོགས་ནས་ལོ་བཞི་ཙམ་ལོན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། རྩ་བར་འདོད་ན་སླ། དམ་བཅའ་བཞི་པ་ལ། བསྒྲུབ་བྱ་དེའི་མཁན་པོ་དང་གནས་ཀྱི་སློབ་དཔོན་གྱི་གཞི་མཐུན་པར་གྱུར་བའི་དགེ་སློང་དེ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། བསྒྲུབ་བྱ་དེའི་མཁན་པོ་ཡིན་པའི་ཕྱིར། རྩ་བར་འདོད་ན། གནས་ཉིད་དང་ཞེས་པའི་དངོས་བསྟན་གྱི་གནས་ཡིན་པར་ཐལ། བསྒྲུབ་བྱ་དེའི་གནས་ཀྱི་སློབ་དཔོན་ཡིན་པའི་ཕྱིར། དེས་ན་བསྒྲུབ་བྱ་དེའི་གནས་བླ་མ་ཡིན་ན། བསྒྲུབ་བྱ་དེའི་མཁན་པོ་དང་གནས་སློབ་གང་རུང་ཡིན་པས་ཁྱབ་ཅིང་། གནས་སློབ་ཏུ་འགྱུར་བ་ལ། གནས་བཅའ་བའི་ཆོ་ག་ལ་བལྟོས་པ་དང་མི་བལྟོས་པ་གཉིས། །
དང་པོ་ནི། མཁན་པོ་མ་ཡིན་པར་གྱུར་བའི་དགེ་སློང་གཞན་ལ་གནས་སློབ་འཆོལ་ན་གནས་བཅའ་བའི་ཆོ་ག་སྔོན་དུ་འགྲོ་དགོས་སོ། །
དེ་ཡང་ཆོ་ག་དངོས་ནི། གནས་སློབ་ཏུ་འོས་པ་དེ་ལ། ཕྱག་གསུམ་འཚལ་མདུན་དུ་འདུག་ནས་

༼༧༣༽
གནས་བཅའ་བའི་ཆོ་ག་ལ་ཐུགས་གཏོད་པར་ཞུ་ཞེས་བརྗོད། ཡུལ་དེས་ཀྱང་ཆོས་བཞིན་འདུལ་བ་བཞིན་མཛད་པར་ཞུ། ཞེས་བརྗོད། དེ་ནས་བཙུན་པ་དགོངས་སུ་གསོལ། །
བདག་མིང་འདི་ཞེས་བགྱི་བ། །
བཙུན་པ་ལ་གནས་ཀྱི་བླ་མར་གསོལ་གྱིས། །
བཙུན་པས་བདག་གི་གནས་ཀྱི་བླ་མ་མཛད་དུ་གསོལ། །
བཙུན་པ་ལ་རྟེན་ཏེ། བདག་གནས་པར་བགྱིའོ། །
ཞེས་པ་ལན་གསུམ་བརྗོད། དེ་ནས་ཡུལ་གྱིས་ཐབས་ཡིན་ནོ། །
ཞེས་དང་རང་ཉིད་ཀྱིས་ལེགས་སོ། ཞེས་བརྗོད་ལ་ཕྱག་གསུམ་བཙལ་ནས། གནས་བཅའ་བའི་ཆོ་ག་ལ་ཐུགས་གཏད་པ་བཀའ་དྲིན་ཆེ་ཞེས་བརྗོད་དོ། །
ཡུལ་དེ་སྔར་ནས་རང་གི་སློབ་དཔོན་ཡིན་ན། བཙུན་པ་ཞེས་པའི་ཚབ་ཏུ། སློབ་དཔོན་ཞེས་འདོན་པ་བསྒྱུར་རོ། །
ཆོ་ག་དེ་བྱས་ནས་ཞག་གཅིག་གནས་གཅིག་ཏུ་ལྷན་གཅིག་ཏུ་ཉལ་ནས། སང་སྐྱ་རེངས་ཤར་བ་ན་གནས་ཀྱི་བླ་མར་འགྲོའོ། །
ཆོ་ག་ལ་མི་བལྟོས་པ་ནི་མཁན་པོ་ལ་གནས་སློབ་ཞུ་ན་ཆོ་ག་དེ་བྱེད་མི་དགོས་ཏེ། སྔར་ནས་མཁན་པོར་གྱུར་བའི་ཚེ་མཁན་པོ་དེ་གནས་བླ་མ་དང་། བསྒྲུབ་བྱ་དེ་གནས་པ་སློབ་མར་སོང་པའི་གནད་ཀྱིས་སོ། །
གནས་བླ་མ་དང་གནས་ཀྱི་བླ་མ་གཉིས་ལ་ཡང་ཁྱད་པར་ཡོད་དེ། གནས་བླ་མ་ནི་སྔར་བཤད་པ་ལྟར། མཁན་པོ་ཙམ་དང་གནས་སློབ་གཉིས་སུ་ཡོད་ལ། གནས་ཀྱི་བླ་མ་ནི་གནས་ཀྱི་སློབ་དཔོན་དང་དོན་ཅིག་པས་སོ། །
གནད་འདི་ཡང་གཅེས་པར་ཟུངས་ཤིག གཉིས་པ་ཞར་ལ་མཁན་སོགས་ཀྱི་ཡོན་ཏན་བཤད་པ་ལ། སྡོམ་ཚིག་དང་། དེའི་དོན་བཤད་པ་གཉིས། 

༼༧༤༽
དང་པོ་ནི། ལུང་བར་སྡོམ་ལས། ལོ་བཅུ་འཛིན་དང་མཁས་པ་དང་། །
རིག་དང་གསལ་དང་འཛིན་འཇུག་དང་། །
སློབ་དང་སློབ་འཇུག་རྣམ་པ་གཉིས། །
ཕུན་སུམ་ཚོགས་གཉིས་རྣམ་པ་གསུམ། །
སློབ་དང་མི་སློབ་བྱུང་ཤེས་དང་། །
གནས་འཆར་འཆད་འཇུག་ལྟུང་ཤེས་ཏེ། །
ལྷོ་ཡི་རི་ལ་རྒྱུ་བ་ཡི། །
སྡེ་ཚན་ཡང་དག་བསྡུས་པ་ཡིན། །
ཞེས་གསུངས་པ་ལྟར། ལྔ་ཚན་ཉེར་གཅིག་གོ །གཉིས་པ་དེའི་དོན་བཤད་པ་ནི། བསྙེན་པར་རྫོགས་ནས་ལོ་བཅུ་བར་མ་ཆད་དུ་ལོན་པ་དང་། མགོན་སྐྱབས་མེད་པའི་སློབ་མ་ནད་པ་ལ་ནད་གཡོག་བྱེད་དམ། གཞན་བྱེད་དུ་ཞུགས་ནུས་པ་དང་། གང་ཟག་འགའ་ཞིག་གིས་ལྟུང་བ་སྤྱད་ནས་འགྱོད་པ་སྐྱེས་པ་ན། ཕྱིར་བཅོས་ཚུལ་བཞིན་བྱས་པའི་སྒོ་ནས་འགྱོད་པ་དེ་རང་གིས་གསོལ་ཏམ། གཞན་སེལ་དུ་འཇུག་ནུས་པ་དང་། གནས་པ་སློབ་མ་འགའ་ཞིག་བདག་ལ་མི་དགའ་པའི་བསམ་པས་མངོན་པར་དགའ་བའི་གནས་སུ་འགྲོ་འདོད་པའི་ཚེ་གནས་དེར་རྣམ་པར་གཞག་པ་བདག་ཉིད་ཀྱིས་བྱེད་དམ། གཞན་བྱེད་དུ་འཇུག་ནུས་པ་ནི་ལོ་བཅུ་པའི་ལྔ་པ་ཞེས་བྱ་བ་ལྔ་པ་དང་པོ་ཡིན་ནོ། །

དེས་ན་བསྙེན་པར་རྫོགས་ནས་ལོ་བཅུ་ལོན་པ་དང་། གནས་པར་གྱུར་པའི་ནད་པ་ལ་དངོས་དང་རྒྱུད་པའི་སྒོ་ནས་ནད་གཡོག་བྱེད་པ་དང་། གཞན་གྱི་འགྱོད་པ་དངོས་རྒྱུད་གང་རུང་གི་སྒོ་ནས་སེལ་ནུས་པ་དང་། གཞན་གྱི་ལོག་ལྟ་སྐྱེས་པ་དངོས་རྒྱུད་གང་རུང་གི་སྒོ་ནས་སེལ་ནུས་པ་དང་། གནས་པར་མངོན་པར་མི་དགའ་པ་མངོན་པར་དགའ་བའི་གནས་གཞན་དུ་དངོས་རྒྱུད་

༼༧༥༽
གང་རུང་གི་སྒོ་ནས་རྣམ་པར་གཞག་ནུས་པ་དང་ལྔ་སྟེ། ཡོན་ཏན་དེ་ལྔ་དང་ལྡན་པའི་དགེ་སློང་ནི་ལྔ་ཕྲུགས་དང་པོ་དང་ལྡན་པ་ཡིན་པས་གཞན་རབ་ཏུ་འབྱུང་བ་དང་བསྙེན་པར་རྫོགས་པའི་མཁན་པོ་ཡང་བྱར་རུང་། གནས་ཀྱི་སློབ་དཔོན་ཡང་བྱར་རུང་། རང་ཉིད་ཀྱང་གནས་ལ་མ་རྟེན་པར་འདུག་པར་བྱར་རུང་བ་ཡིན་ནོ། །
དེ་སྐད་དུ་གཞུང་ལས། བསྙེན་པར་རྫོགས་ནས་ལོ་བཅུ་མ་ལོན་པར་མཁན་པོ་ཉིད་དང་། གནས་ཉིད་དང་། མི་གནས་པར་འདུག་པར་མི་བྱའོ། །
ཞེས་དང་། ནད་གཡོག་དང་འགྱོད་པ་བསལ་བ་དང་། སྡིག་པ་ཅན་གྱི་ལྟ་བའི་རྣམ་པ་སྤང་བ་དང་། གནས་མངོན་པར་མི་དགའ་བ་འདོར་བ་དག་ལ་བྱེད་དམ་བྱེད་དུ་འཇུག་ནུས་པའོ། །
ཞེས་གསུངས་པ་ཡིན་ནོ། །
བྱེད་དམ་བྱེད་དུ་འཇུག་ནུས་པའོ། །
ཞེས་པ་ནི་ནད་གཡོག་སོགས་སྔ་མ་གསུམ་ལ་ཡང་སྦྱར་བར་བྱ་བ་ཡིན་ཏེ། རྒྱ་ཆེར་འགྲེལ་ལས་བཤད་དོ། །
བྱེད་དམ་བྱེད་དུ་འཇུག་ནུས་པ། །
ཞེས་འདམ་ཀ་བཤད་ཀྱང་། རང་གིས་དངོས་སུ་བྱེད་ནུས་པའི་སྟེང་དུ་གང་ཟག་ལ་ལ་དག་ལ་གཞན་བྱེད་དུ་འཇུག་ནུས་པ་ཞེས་པའི་དོན་ཡིན་གྱིས། གང་ཟག་འགའ་ཞིག་ལ་རང་གིས་དངོས་སུ་བྱེད་མི་ནུས་ན། གཞན་བྱེད་དུ་འཇུག་ནུས་པ་ཙམ་གྱིས་ནི་ལྔ་པའི་ནང་ཚན་དུ་མི་འགྲོའོ། །
དེས་ན་གང་ཟག་འགའ་ཞིག་ལ་རང་གིས་དངོས་སུ་བྱེད་དམ། ལ་ལ་དག་ལ་གཞན་བྱེད་དུ་ཞུགས་ནུས་པ་ཞེས་པའི་དོན་ཡིན་ཏེ། རྒྱ་ཆེར་འགྲེལ་ལས། བྱེད་དུ་ཞུགས་པ་ཞེས་བྱ་བ་སྨོས་པ་ཅིའི་ཕྱིར་ཞེ་ན། འདུལ་བ་ལ་བལྟོས་པའི་

༼༧༦༽
ཕྱིར་ཏེ། ལ་ལ་འདུལ་བ་ནི་ལ་ལས་ནུས་ཀྱི། ཐམས་ཅད་ཀྱིས་ཐམས་ཅད་ནུས་པ་ནི་མ་ཡིན་པས་དེའི་ཕྱིར། ཞེས་གསུངས་པས་སོ། ལྔ་པ་དང་པོ་འདི་ལ་སྡེ་སྣོད་གཉིས་ཤེས་ཀྱི་ལྔ་པ་ཞེས་བྱ་སྟེ། ལོ་བཅུ་ལོན་པ་དང་། འགྱོད་པ་བསལ་བ་གཉིས་ཀྱིས་འདུལ་བ་ལ་གནས་ཞིང་། དེ་ལ་མཁས་པའི་ཡོན་ཏན་བསྟན། སྡིག་པ་ཅན་གྱི་ལྟ་བའི་རྣམ་པ་སྤང་བས་ནི་མངོན་པ་ལ་མཁས་པ་བསྟན་པའི་ཕྱིར། དེ་བཞིན་དུ་ནད་གཡོག་དང་ཞེས་པས་སྙིང་རྗེ་དང་། སྡུག་བསྔལ་ལ་ཇི་མི་སྙམ་པ་བསྟན། གནས་མངོན་པར་མི་དགའ་བ་ཞེས་སོགས་ཀྱིས་གཞན་སེམས་ཤེས་པ་བསྟན་པ་ཡིན་ནོ། །
ཁ་ཅིག་གཞན་སེམས་ཤེས་པའི་མངོན་ཤེས་བསྟན་ཟེར་བ་མི་འཐད་དེ། འདིར་བཤད་པའི་གཞན་སེམས་ཤེས་པ་ནི། གཙོ་བོར་ཕ་རོལ་པོའི་ལུས་ངག་གི་རྣམ་འགྱུར་སོགས་ལས་གཞན་སེམས་ཤེས་པ་ཡིན་ལ། མངོན་ཤེས་ལ་ནི་སྒོམ་པ་ལས་བྱུང་བ་ཞིག་དགོས་པའི་ཕྱིར། དེས་ན་སྐྱེས་ཐོབ་ཀྱིས་གཞན་སེམས་ཤེས་པ་དེ་ཡང་། གཞན་སེམས་ཤེས་པའི་མངོན་ཤེས་མ་ཡིན་པས། གཞན་སེམས་ཤེས་པ་དང་། གཞན་སེམས་ཤེས་པའི་མངོན་ཤེས་གཉིས། དོན་ཅིག་ཏུ་མ་འཁྲུལ་བ་གལ་ཆེའོ། །
ལྔ་ཕྲུགས་དང་པོ་དང་ལྡན་པས་མཁན་སོགས་གསུམ་བྱར་རུང་ན། ལྔ་ཕྲུགས་གཉིས་པ་སོགས་ཕྱི་མ་ཉི་ཤུ་པོ་གང་རུང་དང་ལྡན་པས་ཀྱང་མཁན་སོགས་གསུམ་བྱར་རུང་བས་ཁྱབ་བམ་ཞེ་ན། མ་ཁྱབ་སྟེ། བསྙེན་པར་རྫོགས་ནས་ལོ་བཅུ་མ་ལོན་ན། ལྔ་ཕྲུགས་གཉིས་པ་སོགས་དང་ལྡན་ཡང་མཁན་སོགས་

༼༧༧༽
གསུམ་བྱར་མི་རུང་བའི་ཕྱིར་ཏེ། བསྙེན་པར་རྫོགས་ནས་ལོ་བཅུ་ལོན་པ་ནི། ལྔ་ཕྲུགས་འོག་མ་རྣམས་ཀྱི་ཡང་ཡན་ལག་ཏུ་ངེས་པར་དགོས་པའི་ཕྱིར། ཡང་བསྙེན་པར་རྫོགས་ནས་ལོ་བཅུ་ལ་སོགས་པ་ལོན་ཀྱང་ལྔ་ཕྲུགས་དང་མི་ལྡན་ན་མཁན་སོགས་གསུམ་བྱར་མི་རུང་སྟེ། འོག་ནས་འབྱུང་བ་དག་ལས། ལྷན་ཅིག་སྦྱར་བ་གང་དང་ཡང་། །

མི་ལྡན་པས་ནི་མ་ཡིན་ནོ། །
ཞེས་གསུངས་པའི་ཕྱིར། དེས་ན་ལྔ་ཕྲུགས་ཉེར་གཅིག་པོ་གང་རུང་དང་ལྡན་ཞིང་བསྙེན་པར་རྫོགས་ནས་ལོ་བཅུ་ལོན་པའི་དགེ་སློང་རྣམ་དག་ཡིན་ན། མཁན་སོགས་གསུམ་བྱར་རུང་བ་ཡིན་པས་ཁྱབ་སྟེ། འདི་ལ་དགོངས་ནས་རྒྱ་ཆེར་འགྲེལ་ལས། གང་ལྷན་ཅིག་སྦྱར་བ་གཅིག་དང་ལྡན་ཞིང་ལོ་བཅུ་ལོན་པ་ཡང་ཡིན་ན། དེས་ནི་མཁན་པོ་ཉིད་དང་། གནས་ཉིད་དང་། མི་གནས་པར་འདུག་པར་ཡང་བྱའོ། །
ཞེས་གསུངས་པ་ཡིན་ནོ། །
ཁ་ཅིག་ལྔ་ཕྲུགས་ཐ་མ་དང་ལྡན་ན། ལོ་ལྔ་ཙམ་ལོན་པའི་དགེ་སློང་དེས་ཀྱང་མཁན་སོགས་གསུམ་བྱར་རུང་སྟེ། ལོ་ལྔ་ལོན་ཞིང་ལྷན་ཅིག་སྦྱར་པ་ཐ་མ་དང་ལྡན་ན། གནས་མ་བཅས་པར་ལྗོངས་རྒྱུར་འགྲོ་བར་བྱའོ། །
གཞན་དུ་ན་གསུམ་རིག་པ་ཡིན་ན་ཡང་མི་བྱའོ། །
ཞེས་གསུངས་པའི་ཕྱིར། ཞེས་གསུངས་པ་ནི་མི་འཐད་དེ། ལུང་དེས་ནི། ལྔ་ཕྲུགས་ཐ་མ་དང་ལྡན་ན། ལོ་ལྔ་ཙམ་ལོན་པ་དེས་ཀྱང་མཁན་སོགས་གསུམ་བྱར་རུང་ཞེས་པའི་དམིགས་བསལ་བསྟན་པ་མ་ཡིན་ལ། འོ་ན་ཅི་ཞེ་ན། གནས་པ་སློབ་

༼༧༨༽
མ་དེ་ལོ་ལྔ་ཡང་ལོན་ལ། ལྔ་ཕྲུགས་ཐ་མ་དང་ཡང་ལྡན་པ་ཡིན་ན། ལམ་དུ་ཞུགས་པའི་ཚེ། གནས་མ་བཅས་པར་ཡང་འགྲོ་ཞིང་རྒྱུ་བར་བྱར་རུང་ཞེས་པའི་དོན་ཡིན་ཏེ། །
རྒྱ་ཆེར་འགྲེལ་ལས། དགེ་སློང་གནས་ན་གནས་པས་ཇི་ལྟར་རྗེས་སུ་གནས་པ་བསྟན་ན་ལམ་དུ་ཞུགས་པས་ཀྱང་། ཅི་དེ་དག་ཉིད་ལ་རྗེས་སུ་གནས་པར་བྱ་བའམ་ཞེ་ན། མ་ཡིན་ཏེ། དེའི་ཕྱིར་ལོ་ལྔ་ལོན་ཞིང་ཞེས་སོགས་དང་། གལ་ཏེ་ལོ་ལྔ་ཡང་ལོན་ལ། ལྷན་ཅིག་སྦྱར་བ་ཐ་མ་དང་ཡང་ལྡན་ན་གནས་མ་བཅས་པར་ཡང་འགྲོ་ཞིང་རྒྱུ་བར་བྱའོ། །
ཞེས་གསུངས་པའི་ཕྱིར། དེས་ན་འདི་ནི་གནས་པས་གནས་ལ་མ་ཞུས་པར་བྱ་བ་མི་བྱའོ། །
ཞེས་པ་ལ་འཕྲོས་པའི་དོགས་དཔྱོད་དམིགས་བསལ་ཡིན་པས་ལོ་ལྔ་ལོན་ཞིང་ལྷན་ཅིག་སྦྱར་བ་ཐ་མ་དང་ལྡན་ན། ཞེས་པའི་དངོས་བསྟན་གྱི་དགེ་སློང་ཡིན་ན། གནས་དང་གནས་པ་གཉིས་ཀྱི་ཟླས་ཕྱེ་བའི་གནས་པ་ཡིན་པས་ཁྱབ་པར་ཤེས་པར་བྱའོ། །
གནད་འདི་གོ་ན་ལོག་པར་རྟོག་པའི་འཁྲུལ་པ་གཞི་མེད་དུ་དངས་པར་འགྱུར་རོ། །
གལ་ཏེ་ལྔ་ཕྲུགས་ཐ་མ་དང་ལྡན་ཡང་ལོ་ལྔ་མ་ལོན་པའམ། ལོ་ལྔ་ལོན་ཡང་ལྔ་ཕྲུགས་ཐ་མ་དང་མི་ལྡན་ན། གནས་པ་དེ་དགྲ་བཅོམ་པ་ཡིན་ཀྱང་གནས་མ་བཅས་པར་ལྗོངས་རྒྱུ་ཞིང་། འགྲོ་བར་མི་བྱ་སྟེ། གཞན་དུ་ན་གསུམ་རིག་པ་ཡིན་ཡང་མི་བྱའོ། །
ཞེས་པའི་དོན་ནོ། །
དེ་ལྟ་བུའི་གནས་པ་དགྲ་བཅོམ་པ་དེ་ཡང་ལམ་དུ་ཞུགས་པའི་ཚེ་དམིགས་བསལ་དེ་ལྟར་ཡིན་

༼༧༩༽
གྱིས། སྤྱིར་གནས་ལ་མ་རྟེན་པར་འདུག་ཏུ་མི་རུང་སྟེ། བསྙེན་པར་རྫོགས་ནས་ལོ་བཅུ་མ་ལོན་པའི་ཕྱིར། ཁྱབ་སྟེ། བསྙེན་པར་རྫོགས་ནས་ལོ་བཅུ་མ་ལོན་པར་མི་གནས་པར་འདུག་པར་མི་བྱའོ། །
ཞེས་གསུངས་པའི་ཕྱིར། འཛིན་པའི་ལྔ་པ་ནས་མཉམ་པར་བཞག་པའི་ལྔ་པའི་བར་ལ་བཅུ་བཞི་ཡོད་ཅིང་། དེ་དག་གི་ནང་ནས་ལྔ་པ་ཕུན་ཚོགས་གཉིས་མ་གཏོགས་པའི་ལྷག་མ་བཅུ་གཉིས་ལ། ཚུལ་གནས་མང་ཐོས་གཉིས་ཀྱི་ཁ་བསྐངས་དགོས་ཏེ། སློབ་པ་ཉིད་ཡན་ཆད་ལྔ་པ་མ་ཡིན་པ་ལ་ཚུལ་ཁྲིམས་དང་ལྡན་པ་ཉིད་དང་། མང་དུ་ཐོས་པ་ཉིད་སྦྱར་རོ། ཞེས་གསུངས་པའི་ཕྱིར། དེ་ཡང་འཛིན་པའི་ལྔ་པ་ནི། སྡེ་སྣོད་གསུམ་གྱི་ཚིག་དོན་བློ་ལ་མི་བརྗེད་པར་འཛིན་པའི་སྟེང་དུ་ཚུལ་གནས་མང་ཐོས་གཉིས་སྦྱར་བའོ། །
མཁས་པའི་ལྔ་པ་ནི་བརྗོད་བྱེད་ཚིགས་བཅད་གཅིག་ལ་སོགས་པ་ལ་བརྗོད་བྱ་སྡེ་སྣོད་གསུམ་གྱི་དོན་ཕན་ཚུན་འབྲེལ་བས་འདྲེས་པར་གནས་པ་དེ་ཤེས་རབ་ཀྱིས་སོ་སོར་འབྱེད་ནུས་པའི་སྟེང་དུ་དེ་གཉིས་སྦྱར་བའོ། །

རིག་པའི་ལྔ་པ་ནི་རིགས་པ་དང་ལུང་གཉིས་ཀྱི་སྒོ་ནས་སྡེ་སྣོད་གསུམ་གྱི་དགོངས་འགྲེལ་ཤེས་པའི་སྟེང་དུ་དེ་གཉིས་སྦྱར་བའོ། །
གསལ་བའི་ལྔ་པ་ནི། དེ་ལྟར་དགོངས་པ་བཀྲལ་ཏེ་གཞན་ལ་གོ་བར་བྱེད་ནུས་པའི་སྟེང་དུ་དེ་གཉིས་སྦྱར་བའོ། །
འཛིན་པའི་ལྔ་པ་སོགས་བཞི་པོ་འདི་ནི། སྡེ་སྣོད་མངོན་པར་ཤེས་པ་ཉིད་དོ། །
ཞེས་པའི་མདོ་གཅིག་པོས་བསྟན་པ་

༼༨༠༽
ཡིན་ནོ། །
དྲུག་པ་འཛིན་དུ་འཇུག་པའི་ལྔ་པ་ནི། སྡེ་སྣོད་གསུམ་པོ་དེ་དག་བདག་ཉིད་ཀྱིས་གཞན་འཛིན་དུ་གཞུག་ཅིང་གོ་བར་བྱེད་ནུས་པའི་སྟེང་དུ་དེ་གཉིས་སྦྱར་བའོ། །
ལྔ་པ་འདི་དང་ལྡན་ན་སྡེ་སྣོད་མངོན་པར་ཤེས་པའི་ལྔ་པ་དང་ཡང་ལྡན་པས་ཁྱབ་སྟེ། རང་གི་སྡེ་སྣོད་མངོན་པར་ཤེས་པ་མེད་པར་གཞན་འཛིན་དུ་འཇུག་མི་ནུས་པའི་ཕྱིར། འཛིན་འཇུག་གི་ལྔ་པ་ནི། གསལ་པའི་ལྔ་པ་དང་ཁྱད་པར་མི་འདུག་པས་ཟློས་སོ། །
ཞེ་ན་འདི་ལ་དོགས་པ་འདུག་མོད། ཁོ་བོས་དཔྱད་ན་འདི་ལྟར་སེམས་སྟེ། སྔ་མ་ནི་ལུང་རིགས་གཉིས་ཀྱི་སྒོ་ནས་སྡེ་སྣོད་གསུམ་གྱི་དགོངས་པ་བཀྲལ་ཏེ་གཞན་ལ་གོ་བར་བྱེད་པ་ཡིན་པས་ཁྱད་པར་འདུ་འཕགས་ཤིང་འཛིན་འཇུག་ལས་རྒྱ་ཆུང་ལ་འཛིན་འཇུག་ནི་དགོངས་པ་འགྲེལ་ནུས་མི་ནུས་གང་ཡིན་ཀྱང་། རང་གི་སྡེ་སྣོད་མངོན་པར་ཤེས་པ་དེ་ཉིད་གདུལ་བྱ་གཞན་འཛིན་དུ་བཞུགས་ཅིང་གོ་བར་བྱེད་པ་ཡིན་པས་སྔ་མ་ལས་རྒྱ་ཆེ་བ་ཡིན་ནོ། །
ལྔ་པ་འདི་ནི། གཞུང་ལས་དེ་དག་འཛིན་དུ་འཇུག་ནུས་པ་ཉིད་དོ། །
ཞེས་པས་བསྟན་ནོ། ལྔ་ཕྲུགས་བདུན་པ་དང་བརྒྱད་པ་ནི་ལྷག་པའི་བསླབ་པ་གསུམ་ལ་རང་ཉིད་ཀྱིས་དངོས་སུ་སློབ་པའི་སྟེང་དུ་ཚུལ་གནས་མང་ཐོས་སྦྱར་བ་དང་། གཞན་ཡང་བསླབ་པ་གསུམ་ལ་སློབ་ཏུ་འཇུག་ནུས་པའི་སྟེང་དུ་དེ་གཉིས་སྦྱར་བ་རིམས་བཞིན་ནོ། །
འདི་གཉིས་ནི། ལྷག་པའི་ཚུལ་ཁྲིམས་དང་སེམས་དང་ཤེས་རབ་ལ་སློབ་པ་ཉིད་དོ། །
སློབ་ཏུ་འཇུག་ཀྱང་ནུས་པ་ཉིད་དོ། །
ཞེས་པས་བསྟན་ནོ། །
དགུ་པ་དང་བཅུ་པ་ནི། 

༼༨༡༽
འགྲོ་འོང་ལ་སོགས་པའི་ལྷག་པའི་སྤྱོད་པ་དང་། ལུང་རྣམ་འབྱེད་དང་། ཕྲན་ཚེགས་ལ་སོགས་པའི་འདུལ་བ་དང་། སོ་སོར་ཐར་པར་གཏོགས་པའི་བསླབ་པའི་གཞི་རྣམས་ལས་རང་ཉིད་དངོས་སུ་སློབ་པའི་སྟེང་དུ་ཚུལ་གནས་མང་ཐོས་སྦྱར་བ་དང་། དེ་གསུམ་ལ་གཞན་ཡང་སློབ་ཏུ་འཇུག་ནུས་པའི་སྟེང་དུ་དེ་གཉིས་སྦྱར་བ་རིམས་བཞིན་ནོ། །
འདི་གཉིས་ནི་ལྷག་པའི་སྤྱོད་པ་དང་། འདུལ་བ་དང་། སོ་སོར་ཐར་པ་ལ་ཡང་དེ་བཞིན་ནོ། །
ཞེས་པས་བསྟན་ནོ། །
ལུང་སྡེ་བཞིའི་གོ་རིམས་ཀྱང་སྔར་བཤད་པ་ལྟར་ཐོག་མར་རྣམ་འབྱེད། དེ་ནས་ཕྲན་ཚེགས་དང་། གཞི་དང་། ལུང་བླ་མ་ཡིན་ཏེ། འདིའི་ཐད་ཀྱི་རྒྱ་ཆེར་འགྲེལ་ལས་ཀྱང་འདུལ་བ་ཞེས་བྱ་བ་ནི་སོ་སོར་ཐར་བའི་བསླབ་པའི་རྣམ་པར་བཤད་པར་གྱུར་པ་རྣམ་པར་འབྱེད་པ་དང་། ཕྲན་ཚེགས་དང་། གཞི་ལ་སོགས་པའོ། །
ཞེས་གསུངས་པའི་ཕྱིར། བཅུ་གཅིག་པ་དང་། བཅུ་གཉིས་པ་ནི། དད་པ་ལ་སོགས་པའི་ཕུན་སུམ་ཚོགས་པའི་ལྔ་པ་དང་། ཚུལ་ཁྲིམས་དང་ཏིང་ངེ་འཛིན་ལ་སོགས་པའི་ཕུན་སུམ་ཚོགས་པའི་ལྔ་པ་གཉིས་ལ་རིམས་བཞིན་འཇོག་སྟེ། དད་པ་དང་ཚུལ་ཁྲིམས་དང་། ཐོས་པ་དང་། གཏོང་བ་དང་། ཤེས་རབ་ཕུན་སུམ་ཚོགས་པ་ཉིད་དོ། །
ཚུལ་ཁྲིམས་དང་། ཏིང་ངེ་འཛིན་དང་། ཤེས་རབ་དང་། རྣམ་པར་གྲོལ་བ་དང་། དེ་ཤེས་པ་དང་། མཐོང་བ་རྣམས་ཀྱིས་ཀྱང་ངོ་། །
ཞེས་གསུངས་པས་སོ། །
དེ་ཡང་དད་པ་ནི་དཀོན་མཆོག་གསུམ་ལ་སོགས་པ་ལ་སེམས་དང་བ་དང་། ཚུལ་ཁྲིམས་ནི་རང་

༼༨༢༽
བཞིན་གྱི་ཁ་ན་མ་ཐོ་བ་སྤོང་བ། ཐོས་པ་ནི་འདུལ་བ་མང་དུ་ཐོས་པ། གཏོང་བ་ནི་མ་ཆགས་པར་གཏོང་བ། ཤེས་རབ་ནི་ཆོས་རབ་ཏུ་རྣམ་པར་འབྱེད་པའོ། །
ཕུན་ཚོགས་གཉིས་པའི་ཚུལ་ཁྲིམས་ནི། འདུལ་བ་མངོན་པར་ཤེས་པ། ཏིང་ངེ་འཛིན་ནི་ཟག་མེད་ཀྱི་ཏིང་ངེ་འཛིན། ཤེས་རབ་ནི་ཟག་མེད་ཀྱི་ཤེས་རབ། རྣམ་པར་གྲོལ་བ་ནི་མི་སློབ་པའི་རྣམ་པར་གྲོལ་བ། དེ་ཤེས་དང་དེ་མཐོང་ནི་ཟད་མི་སྐྱེ་ཤེས་དང་། མི་སློབ་པའི་ལྟ་བ་གཉིས་ལ་རིམས་བཞིན་ནོ། །
ཁ་ཅིག ཚུལ་ཁྲིམས་དང་། ཞེས་པས་འདུལ་བའི་སྡེ་སྣོད་མང་དུ་ཐོས་པ་བསྟན་ཏེ། བརྗོད་བྱེད་ལ་བརྗོད་བྱའི་མིང་གིས་བཏགས་པས་སོ། །
ཞེས་གསུངས་པ་ཡང་མི་འཐད་དེ། འདུལ་བ་མངོན་པར་ཤེས་ན། འདུལ་བའི་ཚིག་ཁོ་ན་མངོན་པར་ཤེས་པ་ཡིན་པས་མ་ཁྱབ་པའི་ཕྱིར་དང་། བརྗོད་བྱ་དོན་གྱི་ཚུལ་ཁྲིམས་རྣམ་པར་དག་པ་དང་ལྡན་པས་ཀྱང་འདུལ་བ་མངོན་པར་ཤེས་པར་འགྲོ་བའི་ཕྱིར། ནམ་བསོད་ཆེན་པོ་མཁྱེན་ཡངས་བསྐྱེད་འཚལ་ལོ། །
བཅུ་གསུམ་པ། བཅུ་བཞི་པ། བཅོ་ལྔ་པ་གསུམ་ནི། ཚུལ་གནས་དང་། མང་ཐོས་དང་། བརྩོན་འགྲུས་བརྩམས་པ་དང་ཤེས་རབ་དང་ལྡན་པ་བཞིའི་སྟེང་དུ་དྲན་པ་དང་ལྡན་པ་སྦྱར་བ་དང་། དེ་བཞིའི་སྟེང་དུ་ལུས་སེམས་འདུ་འཛི་ལས་དབྱེན་པར་གྱུར་པའི་ནང་དུ་ཡང་དག་པ་ཉིད་སྦྱར་བ་དང་། ཡང་དེ་བཞིའི་སྟེང་དུ་སེམས་རྒོད་པ་དང་བྲལ་བའི་མཉམ་པར་བཞག་པ་སྦྱར་བའི་ལྔ་པ་དང་གསུམ་པོ་དེ་རིམས་བཞིན་ཡིན་ཏེ། བརྩོན་འགྲུས་བརྩམས་པ་ཉིད་དང་། 

༼༨༣༽
ཤེས་རབ་དང་ལྡན་པ་ཉིད་དང་ཡང་སྦྱར་རོ། །
དྲན་པ་དང་ལྡན་པ་ཉིད་དང་། ནང་དུ་ཡང་དག་པར་གཞག་པ་ཉིད་དང་། མཉམ་པར་བཞག་པ་ཉིད་དོ། །
ཅེས་གསུངས་པས་སོ། །
མང་དུ་ཐོས་པ་ནི། འཛིན་པ་ནས་འཛིན་འཇུག་གི་བར་ལ་སྒྲ་དང་། ཚད་མ་ལ་སོགས་པའི་རིག་གནས་གཞན་ཐོས་པ་ལ་བྱེད། སློབ་པ་དང་སློབ་འཇུག་རིག་པའི་ནང་ཚན་སྡེ་སྣོད་གསུམ་ཐོས་པ་ལ་བྱེད། དྲན་ལྡན་གྱི་ལྔ་པ་དང་། ནང་དུ་ཡང་དག་བཞག་པའི་ལྔ་པ་དང་། མཉམ་པར་བཞག་པའི་ལྔ་པ་གསུམ་འདུལ་བ་ཉིད་ཐོས་པ་ལ་བྱེད་པ་ཡིན་ནོ། །
ཁ་ཅིག་དྲན་ལྡན་སོགས་གསུམ་གྱི་ཚེ་ཡང་། མང་དུ་ཐོས་པ་སྡེ་སྣོད་གསུམ་ཆར་ལ་སྦྱར་བ་ནི་མི་འཐད་དེ། རྒྱ་ཆེར་འགྲེལ་ལས། ཐམས་ཅད་དུ་ཡང་མང་དུ་ཐོས་པ་ཉིད་ཅེས་སྨོས་པས་ནི། འདུལ་བ་ལ་གནས་པའི་དོན་ཉིད་སྟོན་ཏོ། །
ཞེས་གསུངས་པའི་ཕྱིར། བཅུ་དྲུག་པ་སློབ་པའི་ལྔ་པ་དང་། བཅུ་བདུན་པ་མི་སློབ་པའི་ལྔ་པ་གཉིས་ནི། རིམས་བཞིན་སློབ་ལམ་དུ་གྱུར་པའི་ཚུལ་ཁྲིམས་ཀྱི་ཕུང་པོ་སོགས་ཀྱི་ལྔ་པ་དང་། མི་སློབ་ལམ་དུ་གྱུར་པའི་ཚུལ་ཁྲིམས་ཀྱི་ཕུང་པོ་སོགས་ཀྱི་ལྔ་པ་དང་གཉིས་ལ་འཇོག་སྟེ། སློབ་པ་ཉིད་དོ། །
མི་སློབ་པ་ཉིད་དོ། །
ཅེས་གསུངས་པའི་ཕྱིར། དེ་ཡང་ཚུལ་ཁྲིམས་སོགས་ནི་གོ་སླ། སློབ་པའི་རྣམ་པར་གྲོལ་བ་ནི་ཟག་མེད་ཀྱི་ལམ་གྱིས་སྤང་བྱ་ཉོན་མོངས་དེ་དངོས་སྤོང་བ་དང་སྤངས་པ་ལ་འཇོག སློབ་པའི་རྣམ་པར་གྲོལ་བ་དེ་ཤེས་པ་དང་དེ་མཐོང་བ་ནི་རིམས་བཞིན་

༼༨༤༽
སྡུག་བསྔལ་ཆོས་ཤེས་སོགས་དང་། སྡུག་བསྔལ་ཆོས་བཟོད་སོགས་ལ་འཇོག་སྟེ། རྒྱ་ཆེར་འགྲེལ་ལས། སློབ་པའི་ཆོས་ཤེས་པ་ལ་སོགས་པ་ནི་ཤེས་པའོ། །
ཆོས་ཤེས་པའི་བཟོད་པ་ལ་སོགས་པ་ཤེས་རབ་ནི་མཐོང་བ་སྟེ། དེའི་ཕྱིར་རྣམ་པར་གྲོལ་བ་ཤེས་པ་དང་། མཐོང་བ་ཞེས་བྱའོ། །
ཞེས་གསུངས་པས་སོ། །
ཁ་ཅིག དེ་ཤེས་མཐོང་ལམ་བཟོད་པ་བརྒྱད་དང་། དེ་མཐོང་མཐོང་ལམ་ཤེས་པ་བདུན་ལ་ངོས་འཛིན་མཛད་པ་ནི་འགྲེལ་པ་འདི་ལ་རྣམ་དཔྱོད་ཀྱི་སྤྱན་ཟུར་མ་ལྷུང་བའམ། ཡང་ན་ཡི་གེ་པས་ནོར་པར་གྱུར་ཅིག བཅོ་བརྒྱད་པ་ནི། བྱུང་བ་ལ་སོགས་པའི་དོན་ཚན་ལྔ་མངོན་པར་ཤེས་པ་ལ་འཇོག་སྟེ། བྱུང་བ་དང་བཅས་པ་དང་རྗེས་སུ་བཅས་པ་དང་བཀག་པ་དང་། གནང་བ་མངོན་པར་ཤེས་པ་ཉིད་དོ། །

ཅེས་གསུངས་པའི་ཕྱིར། དེ་ཡང་བྱུང་བ་ནི་གླེང་གཞི་བྱེད་རྒྱུ་རྒྱུ་མཚན་གསུམ་མོ། །
བཅས་པ་ནི་བསླབ་པའི་གཞི་རྣམས་རྣམ་པར་དག་པའོ། །
རྗེས་བཅས་ནི་སྔར་གནང་བ་ལ་ཕྱིས་བཀག་པ་དང་། སྔར་བཀག་པ་ལ་སླར་གནང་བ་ལྟ་བུའོ། །
དང་པོ་ནི། མཆིལ་ལྷམ་གཉིས་གནང་ནས། སླར་སྒྲ་ཀྲོག་ཀྲོག་ཟེར་བ་དང་། སྒྲ་ཏུག་ཏུག་ཟེར་བ་བཀག་པ་ལྟ་བུའོ། །
གཉིས་པ་ནི། དུས་མ་ཡིན་པའི་ཁ་ཟས་སྔར་བཀག་ནས་སླར་ནད་པ་ལ་གནང་བ་ལྟ་བུའོ། །
བཀག་པ་ནི་སྲོག་ལ་བབས་ཀྱང་སྲོག་གཅོད་དང་། ཆང་བཏུང་བ་ལ་སོགས་པ་མི་བྱ་བར་གསུངས་པ་ལྟ་བུའོ། །
གནང་བ་ནི་ཕས་ཀྱི་རྒོལ་བ་ཚར་

༼༨༥༽
བཅད་པའི་ཕྱི་རོལ་བའི་བསྟན་བཅོས་ཀློག་པར་རྗེས་སུ་གནང་བ་ལྟ་བུའོ། །
བཅུ་དགུ་པ་དང་ཉི་ཤུ་པ་ནི་རིམས་བཞིན་བར་གཅོད་དང་། བར་གཅོད་མ་ཡིན་པ་མངོན་པར་ཤེས་པ་སོགས་བཞིའི་སྟེང་དུ་གནས་འཆར་བཞུགས་ནུས་པ་སྦྱར་བ་དང་། ཡང་དེ་བཞིའི་སྟེང་དུ་རེ་ཞིག་གནས་འཆར་བཞུགས་ནུས་པའི་ལྔ་པ་གཉིས་ལ་འཇོག་སྟེ། བར་དུ་གཅོད་པ་དང་བར་དུ་གཅོད་པ་མ་ཡིན་པ་མངོན་པར་ཤེས་པ་ཉིད་དང་། སྨྲ་བ་པོ་ཉིད་དང་། རྗེས་སུ་སྟོན་པ་ཉིད་དང་། གནས་དང་རེ་ཞིག་གི་གནས་འཆར་བཞུགས་ནུས་པ་ཉིད་དང་སྦྱར་རོ། །
ཞེས་གསུངས་པ་ཡིན་པའི་ཕྱིར། དེ་ཡང་བར་དུ་གཅོད་པ་ནི། སྲོག་གཅོད་པ་སོགས་དང་། བར་གཅོད་མ་ཡིན་པ་ནི་སྲོག་གཅོད་པ་སྤོང་པ་སོགས་དང་། སྨྲ་པ་པོ་ནི་དེ་རྣམས་གཞན་ལ་སྟོན་པར་བྱེད་པ་དང་། རྗེས་སུ་སྟོན་པ་ནི། གཞན་དག་བྱ་བ་མ་ཡིན་པ་བྱེད་དུ་མི་འཇུག་པ་སོགས་ལ་འཇོག་གོ །གནས་འཆར་བཞུགས་པ་ནི། གནས་བླ་མ་དེ་གཞན་དུ་འགྲོ་ན་གནས་པ་དེ་གཞན་ལ་གནས་འཆར་བཞུགས་ཅིང་ཕོད་པ་དང་། རེ་ཞིག་འཆར་བཞུགས་པ་ནི་གནས་དེ་ཡུལ་གཞན་དུ་རེ་ཞིག་འགྲོ་བ་དང་། དགོས་པའི་དབང་གི་སྤྱོད་པ་ལ་སོགས་པས་བར་དུ་གཅོད་ཅིང་གནས་པ་ན། གནས་པ་དེ་གཞན་ལ་རེ་ཞིག་གནས་འཆར་བཞུགས་ཕོད་པའོ། །
འདི་གཉིས་ཀྱིས་གཙོ་བོར་འཁོར་ལ་མ་ཆགས་པའི་ཡོན་ཏན་བསྟན་པ་ཡིན་ནོ། །
ཉེར་གཅིག་པ་ནི། ལྟུང་བ་མངོན་པར་ཤེས་པ་སོགས་ལྔ་ལ་འཇོག་སྟེ། ལྟུང་བ་དང་ལྟུང་བ་མ་ཡིན་པ་དང་། 

༼༨༦༽
ཡངས་པ་དང་། ལྕི་བ་ཉིད་མངོན་པར་ཤེས་པ་ཉིད་དང་། སོ་སོར་ཐར་པ་དང་། རྒྱས་པ་ཐོན་པ་ཉིད་དོ། །
ཞེས་གསུངས་པའི་ཕྱིར། དེ་ཡང་སྔ་གཉིས་ནི་གོ་སླ། ཡངས་པ་དང་། ལྕི་བ་ནི་ཉེས་པ་སྦོམ་པོར་གྱུར་བའི་ལྕི་བ་དང་ཡངས་པ་ཡིན་ནོ། །
སོ་སོར་ཐར་པ་དང་། རྒྱས་པ་ཐོན་པ་ནི། སོ་སོར་ཐར་པའི་མདོ་དང་། ལུང་སྡེ་བཞིའི་ཚིག་ཐོན་པ་ལ་བྱའོ། །
འདི་དང་གོང་གི་བྱུང་ཤེས་ཀྱི་ལྔ་པ་གཉིས་ནི་འདུལ་བ་འབའ་ཞིག་མངོན་པར་ཤེས་པའི་ལྔ་པ་ཡིན་པར་རྒྱ་ཆེར་འགྲེལ་ལས་བཤད་དོ། །
གཙུག་ལག་ཁང་དེ་ན་རང་ལས་བསླབ་པ་རྒན་པ་ལྔ་ཕྲུགས་ཀྱི་ཡོན་ཏན་དང་ལྡན་པའི་གནས་ཀྱི་བླ་མར་འོས་པ་མེད་ན། ཇི་ལྟར་བྱ་ཞེ་ན། རང་ལས་བསླབ་པ་གཞོན་པའི་དགེ་སློང་ལྔ་ཕྲུགས་ཀྱི་ཡོན་ཏན་དང་ལྡན་པ་ཡོད་ན་དེ་ལ་གནས་བཅའ་བར་བྱ་སྟེ། རྒན་པ་མེད་ན་གཞོན་པ་ལ་གནས་བཅའ་བར་བྱའོ། །
ཞེས་གསུངས་པས་སོ། །
ལྔ་ཕྲུགས་བསྟན་ཟིན་ཏོ། །
གཉིས་པ་དེའི་ཡན་ལག་ཏུ་ལུང་གཞན་བཤད་པ་ལ་ཕྲན་ཚེགས་བཤད་པ་དང་། ཞུ་བ་བཤད་པ་གཉིས་ལས། དང་པོ་ནི། བཀོལ་པ་རྒྱལ་པོས་བཀྲབ་པའོ། །
ཞེས་སོགས་ཀྱིས་བསྟན། གཉིས་པ་ནི། མི་མ་ཡིན་པའི་འགྲོ་བ་པ་དང་། བྱང་གི་སྒྲ་མི་སྙན་པ་གཉིས་ནི་སྡོམ་པའི་ཞིང་ཉིད་མ་ཡིན་ནོ། །
མཚན་ལན་གསུམ་དུ་གྱུར་བ་ཡང་མ་ཡིན་ནོ། །

ཞེས་སོགས་ཀྱིས་བསྟན་ནོ། །
རབ་བྱུང་གི་གཞི་བསྟན་ཟིན་ཏོ།།  །།འདུལ་བ་རྒྱ་མཚོའི་དགོངས་དབྱིངས་ཟབ་མོའི་གནད། །
གསལ་པོར་མཐོང་བའི་ལེགས་བཤད་ནོར་བུའི་གཏམ། །
སྲིད་གསུམ་

༼༨༧༽
ཉིན་མོའི་མགོན་པོ་ཐུབ་པ་དང་། །
ས་སྐྱའི་རྗེ་བཙུན་རྣམས་ལ་མཆོད་པར་འབུལ། །
རྣམ་དཔྱོད་སྙིམ་པས་གོང་འོག་གཞུང་མང་པོའི། །
སྙིང་པོ་བསྡུས་ནས་བློ་ཡི་བུམ་པ་རུ། །
ཟབ་མོའི་བཅུད་དུ་འཁྱིལ་བའི་བདུད་རྩི་ལ། །
ལྷར་བཅས་འགྲོ་བའི་ཡིད་ནི་མི་འཕྲོགས་སུ། །
བར་གྱི་ཚིགས་བཅད་དོ། །
གཉིས་པ་ལྟུང་བའི་རྣམ་གཞག་རྣམ་འབྱེད་གཉིས་བཤད་པ་ལ། སྤྱིར་བཤད་པ་དང་། སྡེ་ལྔ་བྱེ་བྲག་ཏུ་བཤད་པ་གཉིས། དང་པོ་ལ། ལྟུང་བའི་མཚན་ཉིད་དང་། དབྱེ་བ་གཉིས། དང་པོ་ནི། ལུས་ངག་གང་རུང་གི་ལས་གང་ཞིག བཅས་པ་ལས་འདས་པའི་ཁ་ན་མ་ཐོ་བ་དེ་ལྟུང་བའི་མཚན་ཉིད་དོ། །
འོ་ན་ཡིད་ཀྱི་མི་དགེ་བ་ལ་ཡང་ལྟུང་བ་མེད་དམ་ཞེ་ན་མེད་དེ། ཡིད་ལ་སོ་ཐར་གྱི་སྡོམ་པ་མེད་པའི་ཕྱིར་ཏེ་སོ་ཐར་གྱི་སྡོམ་པ་ཡིན་ན། ལུས་ངག་གང་རུང་གི་དགེ་བའི་ལས་ཡིན་དགོས་པའི་ཕྱིར། དེ་སྐད་དུ་འོད་ལྡན་ལས། ལྟུང་བའི་རང་བཞིན་ཅི་ཞེ་ན། ལུས་དང་ངག་གི་ལས་འདས་པའི་རང་བཞིན་ནོ། །
གལ་ཏེ་ཡིད་ཀྱི་ཐལ་བའི་རང་བཞིན་ཡངས་ཅིའི་ཕྱིར་ལྟུང་བ་མ་ཡིན་ཞེ་ན། ཡིད་ཀྱི་སྡོམ་པ་ལ་སོ་སོར་ཐར་བའི་སྡོམ་པ་མེད་པའི་ཕྱིར། སོ་ཐར་གྱི་སྡོམ་པ་ནི་སྤོང་བ་བདུན་གྱི་མཚན་ཉིད་ཡིན་ཏེ། ལུས་ཀྱི་རྣམ་པ་གསུམ་དང་། ངག་གི་རྣམ་པ་བཞི་ཞེས་བྱ་བར་ངེས་པའི་ཕྱིར་རོ་ཞེས་སོ། །
གཉིས་པ་དབྱེ་བ་ནི། སྡེ་ཚན་གྱི་སྒོ་ནས་ཕམ་པ། དགེ་འདུན་ལྷག་མ། ལྟུང་བྱེད། སོར་བཤགས། ཉེས་བྱས་དང་ལྔ། བསྡུ་ན་ལྷག་མ་མེད་པ་དང་། དགེ་འདུན་ལྷག་

༼༨༨༽
མ་དང་། གང་ཟག་ལྷག་མའི་ལྟུང་བ་དང་གསུམ་དུ་འདུས་ཏེ། ཕམ་པ་ཕལ་ཆེར་ལྷག་མ་མེད་པའི་ལྟུང་བ་ཡིན་ཅིང་། ལྟུང་བྱེད་སོགས་གསུམ་ནི། གང་ཟག་ལྷག་མའི་ལྟུང་བ་ཡིན་པས་སོ། །
འདི་ལ་དགོངས་ནས་ཚིག་ལེ་ལས། སྡོམ་པ་ལྷག་མ་མེད་སྤྱོད་དང་། དགེ་འདུན་ལྷག་མས་དེ་ལྡང་དང་། དེ་བཞིན་གང་ཟག་ལྷག་མ་ཅན། ལྟུང་བ་རྣམ་པ་གསུམ་དུ་བསྒྲགས། ཞེས་གསུངས་སོ། །
གནས་སྐབས་ཀྱི་སྒོ་ནས་དངོས་གཞིའི་ལྟུང་བ། སྦྱོར་བའི་ལྟུང་བ། སྦྱོར་བའི་སྦྱོར་བའི་ལྟུང་བ་དང་གསུམ། དང་པོ་ནི། སྡེ་ལྔ་ལྟ་བུའོ། །
གཉིས་པ་ནི། སྡེ་ལྔའི་གཞི་ལ་བཞུགས་པའི་ལུས་ངག་གི་རིག་བྱེད་དང་། རིག་བྱེད་མ་ཡིན་པ་ལྟ་བུའོ། །
འདི་ནི་སྦོམ་པོ་དང་། སྡེ་ལྔའི་ནང་ཚན་དུ་མ་གྱུར་བའི་ཉེས་བྱས་གང་རུང་དུ་ངེས་ཏེ། ཕམ་ལྷག་གི་སྦྱོར་བ་རྣམས་ནི་སྦོམ་པོ་དང་། ལྷུང་བྱེད་སོགས་གསུམ་གྱི་སྦྱོར་བ་ནི། སོ་ཐར་གྱི་མདོའི་སྡོམ་ཚིག་གིས་མ་བསྡུས་པའི་ཉེས་བྱས་ཕྲ་མོ་ཡིན་པས་སོ། །
གསུམ་པ་ནི་སྡེ་ལྔ་གང་རུང་གི་གཞི་ལ་བཞུགས་པའི་ཆེད་དུ་གྲོས་བྱེད་པ་དང་། སྟན་ལས་ལྡང་པ་དང་། གོམ་པ་འདོར་བ་ལ་སོགས་པ་ལྟ་བུའོ། །
འདི་ཡང་སྡེ་ལྔའི་ནང་ཚན་དུ་མ་གྱུར་བའི་ཉེས་བྱས་ཕྲ་མོ་ཁོ་ནར་ངེས་སོ། །
བསྙེན་པར་རྫོགས་པའི་རྒྱུད་ཀྱི་ལྟུང་བ་ཡིན་ན། །
འདི་གསུམ་གང་རུང་ཡིན་པས་ཁྱབ་པ་ཡིན་ནམ་ཞེ་ན། མ་ཁྱབ་སྟེ། གཞན་དོན་དུ་རིན་ཐང་ཚང་བའི་དངོས་པོ་མ་བྱིན་པར་བསླངས་པའི་ལྟུང་བ་ལ་སོགས་པ་དངོས་གཞིའི་རྣམ་པའི་སྦོམ་པོ་

༼༨༩༽
རྣམས་དེ་གསུམ་གང་ཡང་མ་ཡིན་པའི་ཕྱིར། མདོར་ན་ཕམ་ལྷག་གང་རུང་གི་སྦྱོར་བ་མ་ཡིན་པའི་སྦོམ་པོ་མཐའ་དག་དེ་གསུམ་གང་ཡང་མ་ཡིན་ནོ། །

རྒྱུའི་སྒོ་ནས་མི་ཤེས་པ་མ་གུས་པ་བག་མེད་པ། ཉོན་མོངས་མང་བའི་རྒྱུ་ལས་བྱུང་བ་དང་བཞིའོ། །
ཕྱིར་བཅོས་ཀྱི་སྒོ་ནས་ལྷག་མ་མེད་པ་དང་། ལྷག་མ་དང་བཅས་པ་གཉིས། དེ་ཡང་ཕམ་པ་ནི་ཕལ་ཆེར་ཕྱིར་བཅོས་སུ་མེད་པའི་ཕྱིར། ལྷག་མ་མེད་པ་དང་། དགེ་འདུན་ལྷག་མ་ལ་སོགས་པ་བཞི་ནི། ཕྱིར་བཅོས་དང་བཅས་པའི་ཕྱིར་ལྷག་མ་དང་བཅས་པར་བཞག་གོ །དེ་སྐད་དུ། ལྷག་མ་དང་བཅས་པར་གཏོགས་པའི་སྦོམ་པོ་ལྕི་བ་ལས་ནི་དགེ་འདུན་ལྔ་ལ་སོགས་པ་ཐམས་ཅད་ལའོ། །
ལྷག་མ་མེད་པར་གཏོགས་པའི་སྦོམ་པོ་ལྕི་བ་ལས་ནི་མ་བཅད་པར་ལྷག་པ་ལའོ། །
ཞེས་པའི་རྒྱ་ཆེར་འགྲེལ་ལས། འདིར་ཕྱིར་བཅོས་པའི་ལྷག་མ་དང་བཅས་པའི་ཕྱིར་དགེ་འདུན་ལྷག་མའི་ལྟུང་བ་ཡིན་པར་ཤེས་པར་བྱའོ། །
ཞེས་དང་། འདིར་ཕྱིར་བཅོས་པའི་ལྷག་མ་མེད་པའི་ཕྱིར་ལྷག་མ་མེད་པ་སྟེ། ཕམ་པར་འགྱུར་བ་དག་ཡིན་པར་ཤེས་པར་བྱའོ། །
ཞེས་སོ། འོ་ན་ཕམ་པ་འཆབ་མེད་རྣམས་ཀྱང་ཕྱིར་བཅོས་སུ་མེད་དམ་ཞེ་ན། དེ་ནི་བསླབ་པ་བྱིན་པའི་སྒོ་ནས་སྡོམ་པ་རྣམ་དག་སླར་སོར་ཆུད་པ་ཡོད་པས་ཕྱིར་བཅོས་པར་འགྲོའོ། །
དེས་ན་བསླབ་པ་བྱིན་པ་ནི་སོར་ཆུད་པའི་ཐབས་ཡིན་པས། ཕྱིར་བཅོས་པའི་ཐབས་ཀྱང་ཡིན་ནོ། །
འགྲེལ་པར་ཕྱིར་བཅོས་

༼༩༠༽
པའི་ལྷག་མ་མེད་པའི་ཕྱིར་ཞེས་སོགས་ཀྱི་དོན་ནི་ཕམ་པ་ལ་འཆབ་བཅས་འབྱུང་བ་མང་བས་སྤྱིར་བཏང་ཕལ་ཆེ་བའི་དབང་དུ་བྱས་ནས་དེ་ལྟར་གསུངས་པ་ཡིན་གྱི། ཕམ་པ་ཡིན་ན་ཕྱིར་བཅོས་སུ་མེད་པའི་ཁྱབ་མཐའ་མི་འཛིན། ཕམ་པ་འཆབ་བཅས་ཡིན་ན་ཕྱིར་བཅོས་སུ་མེད་པས་ཁྱབ་སྟེ། རྒྱ་ཆེར་འགྲེལ་ལས། ཉམས་པ་ཞེས་བྱ་བ་ནི་ཕམ་པར་འགྱུར་བ་སྟེ། དགེ་སློང་གི་དངོས་པོ་ཡོངས་སུ་དག་པ་ལས་ཕྱིར་བཅོས་སུ་མི་རུང་བ་ཉིད་ཀྱིས་ཉམས་པ་ཡིན་ནོ། །
ཞེས་གསུངས་པའི་ཕྱིར། ལྷག་མའི་དོན་ལ་ཕྱིས་ཀྱི་འདུལ་འཛིན་ཕལ་ཆེར་ཞལ་མཐུན་པར་སྡོམ་པ་རྣམ་དག་གི་ལྷག་མ་དང་བཅས་པ་ལ་འཇོག་པ་ནི་སྔར་དྲངས་པའི་ལུང་དེ་དག་གཟིགས་ལམ་དུ་མ་བྱུང་ཞིང་། ཚིག་ལེ་ལས། སྡོམ་པ་ལྷག་མ་མེད་སྤྱོད་དང་། །
ཞེས་པ་དེས་འཁྲུལ་གཞི་བྱས་སྣང་ཡང་དེའི་དོན་ནི་སྡོམ་པ་ལ་ལྟུང་བའི་སྐྱོན་གྱིས་གོས་པ་དེ་ཉིད་ཕྱིར་བཅོས་སུ་མེད་པ་དང་ཞེས་པའི་དོན་ཡིན་གྱི་སྡོམ་པའི་ལྷག་མ་ཞེས་པར་འཁྲུལ་པར་མི་བྱའོ། །
དཔྱོད་ལྡན་ཁ་ཅིག ལྟུང་བའི་ལྷག་མ་དང་བཅས་པ་དང་། ལྷག་མ་མེད་པ་ཞེས་འཆད་པ་ནི། རྒྱ་ཆེར་འགྲེལ་ལས། ལྟུང་བ་གང་གི་ལྷག་མ་དགེ་འདུན་གྱིས་གསོ་བར་བྱ་བ་དེ་ནི་དགེ་འདུན་ལྷག་མ་སྟེ། ཞེས་གསུངས་པ་དེ་ལ་ཐུགས་རྩེ་གཏད་པར་སྣང་ཡང་། དེའི་དོན་ནི་ཁུ་བ་ཕྱུང་བ་དང་། རེག་པ་ལ་སོགས་པའི་ལྟུང་བ་གང་དང་གང་གི་ལྷག་མའམ། ཕྱིར་བཅོས་དགེ་འདུན་ལ་རག་ལས་པ་དེ་ནི་

༼༩༡༽
དགེ་འདུན་ལྷག་མ་ཡིན་ཞེས་པའོ། །
གཞན་དུ་ན་ཕམ་པ་དེ་ལྟུང་བ་མེད་པ་ཡིན་པར་ཐལ་བའི་སྐྱོན་གནས་ཏེ། དེ་ལྷག་མ་མེད་པའི་ལྟུང་བ་ཡིན་པ་གང་ཞིག ལྷག་མའི་གོ་དོན་དེའི་ཕྱིར། ཕྱིར་བཅོས་དགེ་འདུན་ལ་རག་ལས་པའི་ལྟུང་བ་ཡིན་ན། དགེ་འདུན་ལྷག་མའི་ལྟུང་བ་ཡིན་པའི་ཁྱབ་མཐའ་ནི་མི་འཛིན་ཏེ། ཕམ་པ་དང་ལྷག་མའི་ཆར་གཏོགས་ཀྱི་སྦོམ་པོ་ལྕི་ཡངས་རྣམས་ཆོས་ཅན། དེར་ཐལ། དེའི་ཕྱིར། རྟགས་གྲུབ་སྟེ། གཞུང་འདིའི་ཕྱིར་བཅོས་ཀྱི་གཞི་ལས་ལྷག་མ་དང་བཅས་པར་གཏོགས་པའི་སྦོམ་པོ་ལྕི་བ་ལས་ནི་དགེ་འདུན་ལྔ་ལ་སོགས་པ་ཐམས་ཅད་ལའོ། །
ཞེས་སོགས་གསུངས་པའི་ཕྱིར། འབྱུང་བའི་སྒོ་ནས་དབྱེ་ན། སྒོ་གསུམ་རེ་རེ་ལས་བྱུང་བ། གཉིས་ལས་བྱུང་བ། གསུམ་ཆར་ལས་བྱུང་བ་དང་གསུམ། དང་པོ་ལ་གསུམ་ལས། ལུས་རྐྱང་པ་ལས་བྱུང་བ་ཁྱིམ་གཅིག་ཏུ་བུད་མེད་དང་ལྷན་ཅིག་ཉལ་བ་དང་། བསྙེན་པར་མ་རྫོགས་པ་དང་། ནུབ་གསུམ་ལས་ལྷག་པ་མཚམས་ནང་ཅིག་ཏུ་ཉལ་བའི་ལྟུང་བ་ལྟ་བུ། ངག་རྐྱང་པ་ལས་བྱུང་བ་ནི། མ་བསམ་པར་བུད་མེད་དག་ལ་ཚིག་ལྔའམ་དྲུག་ལས་ལྷག་པར་ཆོས་སྟོན་པའི་ལྟུང་བ་ལྟ་བུའོ། །

ཡིད་རྐྱང་པ་ལས་བྱུང་བ་ནི། གསོ་སྦྱོང་གི་ཚེ་ལྟུང་བའི་སྐྱོན་ཡོད་མེད་དྲིས་པ་ན། སྐྱོན་ཡོད་བཞིན་དུ་སྨྲ་བར་མི་བྱེད་པ་ལྟ་བུའོ། །
དེ་སྐད་དུ་ཚིག་ལེ་ལས། ཁྱིམ་ཅིག་དགེ་སློང་བུད་མེད་དང་། གལ་ཏེ་མི་ཤེས་ལྷན་ཅིག་ཉལ། །

༼༩༢༽
ནུབ་གསུམ་བསྙེན་པར་མ་རྫོགས་དང་། །
གནས་ཅིག་འདི་ནི་ལུས་ཀྱིའོ། །
བུད་མེད་དག་ལ་རྐྱང་པ་ནི། །
ལྔའམ་དྲུག་གི་ཆོས་སྟོན་ན། །
མ་བསམ་པར་ནི་ལྷག་པའི་ཚིག །སྨྲས་པ་ལ་ནི་ངག་གིར་བརྗོད། །
གསོ་སྦྱོང་དུས་ཚེ་དྲིས་ན་ཡང་། །
སྐྱོན་ཡོད་སྨྲ་བར་མི་བྱེད་པ། །
དེ་ལ་ཡིད་ཀྱི་ལྟུང་བ་ནི། །
ཉེས་བྱས་ཉིད་དུ་མཁས་པས་རྟོགས། །
ཞེས་གསུངས་སོ། ཕྱི་མ་འདི་ལ་ཡིད་ཀྱི་ལྟུང་བ་ཅེས་བཤད་ཀྱང་། ངོ་བོ་ལུས་ངག་གང་རུང་གི་ཉེས་པ་ཡིན་གྱི། ཡིད་ཀྱི་ལས་ལམ་དུ་གྱུར་བའི་ལྟུང་བ་ནི་མ་ཡིན་ནོ། །
འོ་ན་ལུང་ལས། བཙུན་པ་སེམས་འབའ་ཞིག་ལ་ལྟུང་བར་འགྱུར་བ་མཆིས་སམ། ཡོད་དེ་གསོ་སྦྱོང་མི་བྱེད་ནའོ། །
ཞེས་གསོ་སྦྱོང་མི་བྱེད་པ་དེ་སེམས་འབའ་ཞིག་གི་ལྟུང་བར་བཤད་པ་མ་ཡིན་ནམ་ཞེ་ན། དེ་ནི་ལུས་ངག་གི་རིག་བྱེད་རགས་པ་མེད་པ་ཙམ་ལ་དགོངས་པ་ཡིན་གྱིས། རིག་བྱེད་ཡེ་མེད་པ་ནི་མ་ཡིན་ཏེ། ཁ་རྣམ་པར་སྒྱུར་བ་དང་། བ་སྤུ་གཡོ་བའི་རིག་བྱེད་ཕྲ་མོ་དང་ལྡན་པ་ཡིན་ནོ། །
དེ་བཞིན་དུ་དགེ་སློང་མ་ཟླ་བོའི་ཕམ་པ་ཆབ་པའི་ལྟུང་བ་དེ་ཡང་རིག་བྱེད་རགས་པ་དང་མི་ལྡན་ཡང་ཕྲ་མོ་དང་ལྡན་པས་ལུས་ངག་གང་རུང་གི་ལྟུང་བ་ལས་མ་འདས་སོ། །
དེ་སྐད་དུ་རྒྱ་ཆེར་འགྲེལ་ལས། ཉེས་བྱས་ཡོངས་སུ་རྫོགས་པ་ཡིན་གྱིས། སེམས་ཀྱི་ནི་མ་ཡིན་ཏེ། ཁ་རྣམ་པར་སྒྱུར་བ་ལ་སོགས་པའི་རྣམ་པ་རིག་བྱེད་དེ་ལ་ཡོད་པའི་ཕྱིར། ཞེས་སོ། དེས་ན་གཉེན་པོ་སོ་ཐར་གྱི་སྡོམ་པ་དེ་གཟུགས་ཅན་ཁོ་ན་ཡིན་པའི་གནད་ཀྱིས་སྤང་བྱ་ལྟུང་བ་ཡིན་ན་ཡང་། ལུས་

༼༩༣༽
རིག་བྱེད་མ་ཡིན་པའི་ལྟུང་བ་ཡིན་ན་མི་དགེ་བ་ཡིན་དགོས་ཤིང་། དེའི་རྒྱུད་ལ་མི་དགེ་བར་གྱུར་བའི་ལྟུང་བ་ལྡན་པ་མི་སྲིད་པའི་ཕྱིར་ཏེ། དེའི་རྒྱུད་ལ་ཉོན་མོངས་པ་ཅན་གྱི་ལྟུང་བ་ལྡན་པ་མི་སྲིད་པའི་ཕྱིར། མ་བསམ་པར་བསླབ་པ་དང་བཅས་པ་ལས་འདས་པའི་ཁ་ན་མ་ཐོ་བ་རྣམས་ནི་མཐའ་ཅིག་ཏུ་ལུང་མ་བསྟན་དང་། བསམ་བཞིན་དུ་བསླབ་པ་དང་བཅས་པ་ལས་འདས་པའི་ཁ་ན་མ་ཐོ་བ་རྣམས་ནི་མི་དགེ་བ་ཡིན་པས། ལྟུང་བ་ལ་མི་དགེ་བ་དང་ལུང་མ་བསྟན་གཉིས་སུ་ཡོད་པ་ལ་ནི་འཁྲུལ་པ་མེད་དོ། །
དེ་སྐད་དུ་ཚིག་ལེ་ལས། མ་བསམ་ཐུབ་པའི་བསླབ་པའམ། དགེ་འདུན་ནང་ཁྲིམས་བྲལ་གྱུར་ན། །
ལུང་མ་བསྟན་པར་གསུངས་པ་སྟེ། །
ལྟུང་མེད་དགེ་བ་རྣམས་ཀྱང་མིན། །
ཡང་དག་བསམ་ནས་འདས་ན་ནི། །
མི་དགེ་བ་ཉིད་ཁོ་ནར་གྱུར། །
ཞེས་སོ། དགེ་བར་གྱུར་བའི་ལྟུང་བ་ནི་མེད་དེ། དད་པ་ལ་སོགས་པའི་དགེ་བའི་སེམས་ཀྱི་ཀུན་ནས་བླང་སྟེ། མཆོད་རྟེན་དང་གཙུག་ལག་ཁང་སོགས་ལ་སྐྱེས་པའི་རྩ་སྔོན་གཅོད་པ་དང་། མཆོད་པའི་ཕྱིར་མེ་ཏོག་འཐོར་པ་སོགས་ལ་ལྟུང་བ་མི་འབྱུང་བའི་ཕྱིར། འོ་ན་གཞན་དོན་དུ་མངོན་ཚན་ཅན་ཉོ་ཚོང་བྱས་པ་ལ་ལྟུང་བ་མི་འབྱུང་ངམ་ཞེ་ན། དེ་ནི་གཞན་དོན་དུ་ཡིན་ཡང་དགེ་བའི་སེམས་ཀྱི་ཀུན་ནས་བསླངས་པ་མ་ཡིན་ཏེ། རང་དང་ཉེ་བ་སོགས་རྒྱུ་མཚན་དུ་བྱས་ནས་ཆགས་པའི་བསམ་པས་ཀུན་ནས་བླངས་

༼༩༤༽
པ་ཡིན་པའི་ཕྱིར། དཔེར་ན་གཞན་དོན་དུ་མ་བྱིན་ལེན་བྱས་པ་བཞིན་ནོ། །
དེ་སྐད་དུ་རབ་དབྱེ་ལས། ཉན་ཐོས་སེམས་ཅན་དོན་ཡིན་ཡང་། །

འདོད་ཆེན་པོ་ལ་ལྟུང་བ་འབྱུང་། །
ཞེས་སོ། བྱ་བའི་སྒོ་ནས་དབྱེ་ན། བྱ་དགོས་པ་མི་བྱེད་པ་དང་། བྱར་མི་རུང་བ་བྱེད་པ་གཉིས། དང་པོ་ནི། གསོ་སྦྱོང་མི་བྱེད་པའི་ལྟུང་བ་ལྟ་བུའོ། །
གཉིས་པ་ནི། སྲོག་གཅོད་ལ་སོགས་པའི་ལྟུང་བ་ལྟ་བུའོ། །
བྱེད་པའི་སྒོ་ནས་དབྱེ་ན། རང་ཁོ་ནས་བྱེད་དགོས་པ་དང་། གཞན་ལ་བཅོལ་བས་ཀྱང་འགྲུབ་པ་གཉིས། དང་པོ་ནི། མི་ཚངས་སྤྱོད་ཀྱི་ལྟུང་བ་ལྟ་བུའོ། །
གཉིས་པ་ནི། སྲོག་གཅོད་པ་ལ་སོགས་པའི་ལྟུང་བ་ལྟ་བུའོ། །
གཉིས་པ་སྡེ་ལྔ་བྱེ་བྲག་ཏུ་བཤད་པ་ལ། ཕམ་པ། དགེ་འདུན་ལྷག་མ། དེ་གཉིས་ཀྱི་ཆར་གཏོགས་སྦོམ་པོ། ལྟུང་བྱེད། སོར་བཤགས། ཉེས་བྱས་བཤད་པ་དང་རྣམ་པ་དྲུག དང་པོ་ལ། མཚན་ཉིད། སྒྲ་དོན། དབྱེ་བ་དང་གསུམ། དང་པོ་ནི། བསྙེན་པར་རྫོགས་པའི་རྟེན་ལ་སྐྱེས་པའི་དངོས་གཞིའི་ལྟུང་བ་གང་ཞིག ཉོན་མོངས་པའི་གཉེན་པོ་སྡོམ་པ་རྣམ་དག་འཇོམས་པར་བྱེད་པའི་ཆོས་དེ་ཕམ་པའི་མཚན་ཉིད་ཡིན་ནོ། །
གཉིས་པ་ནི། སྤང་བྱ་ཉོན་མོངས་པའི་གཉེན་པོ་བསླབ་པ་ཕམ་པར་བྱས་པས་ན་ཕམ་པ་སྟེ། ཚིག་ལེ་ལས། ཉོན་མོངས་དགྲ་ཕམ་ཁས་བླངས་ནས། ཉོན་མོངས་དག་ལས་ཕམ་པས་ན། །
དེས་ན་ཕས་ཕམ་པ་དང་ནི། །
ཚུལ་ཁྲིམས་ཟད་པར་ངེས་པར་བརྗོད། །
ཅེས་སོ། །
གསུམ་པ་དབྱེ་བ་ལ། ཐུན་མོང་པའི་ཕམ་

༼༩༥༽
ངག་གང་རུང་གིས་བསྡུས་པའི་གཟུགས་ཅན་ཡིན་པས་ཁྱབ་པ་ཡིན་ནོ། །
སྒོ་གཉིས་ལས་བྱུང་བ་ལ་ལུས་དང་ཡིད་གཉིས་ལས་བྱུང་བ་ནི་བསམ་བཞིན་དུ་སྲོག་གཅོད་པ་དང་། མ་བྱིན་པར་ལེན་པ་ལྟ་བུའོ། །
ངག་དང་ཡིད་གཉིས་ལས་བྱུང་བ་ནི་བསམ་བཞིན་དུ་བུད་མེད་ལ་ཚིག་དྲུག་ལས་ལྷག་པར་ཆོས་སྟོན་པ་ལྟ་བུའོ། །
སྒོ་གསུམ་ཆར་ལས་བྱུང་བ་ནི། བསམ་བཞིན་དུ་ངག་གི་རིག་བྱེད་དང་བཅས་ཏེ་གཞན་ལ་བརྡེག་པ་ལྟ་བུའོ། །
ངོ་བོའི་སྒོ་ནས་དབྱེ་ན། རང་བཞིན་གྱི་ཁ་ན་མ་ཐོ་བ་དང་། བཅས་པའི་ཁ་ན་མ་ཐོ་བ་གཉིས། འདི་གཉིས་ཀྱི་ཁྱད་པར་ནི། ཉོན་མོངས་པའི་སེམས་ཁོ་ནས་ཀུན་ནས་བླངས་ཤིང་བཅས་པ་དང་ལྡན་མི་ལྡན་ཐམས་ཅད་ལ་སྡིག་པར་འགྱུར་བའི་རིགས་སུ་གནས་པའི་མི་དགེ་བ་གཟུགས་ཅན་དེ་རང་བཞིན་གྱི་ཁ་ན་མ་ཐོ་བའི་མཚན་ཉིད། དེ་ཡང་རིགས་གནས་སྨོས་པས་ནི། ཕམ་པ་སོགས་མི་དགེ་བར་གྱུར་བའི་ལྟུང་བ་རྣམས་ཁྱིམ་པའི་རྟེན་ལ་སྡིག་པར་འགྱུར་བའི་རིགས་སུ་གནས་པ་ཡིན་པ་དེ་བསྡུ་བའི་ཆེད་དང་། གཟུགས་ཅན་སྨོས་པས་ནི་ཡིད་ཀྱི་མི་དགེ་བ་རྣམས་རང་བཞིན་གྱི་ཁ་ན་མ་ཐོ་བ་ཡིན་པ་སེལ་ལོ། །
མཚན་གཞི་ནི་སྲོག་གཅོད་དང་མ་བྱིན་ལེན་ལ་སོགས་པའི་ལུས་ངག་གི་མི་དགེ་བ་རྣམས་སོ། །
ཉོན་མོངས་པ་ཅན་དང་། ཉོན་མོངས་པ་ཅན་མ་ཡིན་པའི་སེམས་ཅི་རིགས་པས་ཀུན་ནས་བླངས་ཤིང་བཅས་ལྡན་ཁོ་ནའི་རྟེན་ལ་ལྟུང་བར་འགྱུར་བ་དེ་བཅས་པའི་ཁ་ན་མ་ཐོབ་འི་མཚན་ཉིད། མཚན་གཞི་

༼༩༦༽
ནི་བཅས་ལྡན་རབ་བྱུང་གི་ཆང་འཐུང་བ་དང་། ཕྱི་དྲོའི་ཁ་ཟས་ཟ་བ་དང་། སྐྱེ་བ་གཅོད་པ་ལ་སོགས་པ་ལྟ་བུའོ། །
དེ་ཡང་སྲོག་གཅོད་སོགས་ནི་ཁྱིམ་པས་སྤྱད་ན་རང་བཞིན་གྱི་ཁ་ན་མ་ཐོ་བ་ཁོ་ན་དང་བཅས་ལྡན་རབ་བྱུང་གིས་སྤྱད་ན་རང་བཞིན་དང་བཅས་པའི་ཁ་ན་མ་ཐོ་བ་གཉིས་ཀ་ཡིན། ཆང་འཐུང་བ་སོགས་ནི་དགེ་བསྙེན་མ་ཡིན་པའི་ཁྱིམ་པ་ཕལ་མོ་ཆེས་སྤྱད་པ་ལ་ཁ་ན་མ་ཐོ་བ་མེད། དགེ་བསྙེན་དང་བཅས་ལྡན་རབ་བྱུང་གིས་སྤྱད་ན་བཅས་རྐྱང་གི་ཁ་ན་མ་ཐོ་བ་ཡིན་ནོ། །
འདི་ལ་དགོངས་ནས་རྣམ་འབྱེད་ཀྱི་འགྲེལ་པར། རང་བཞིན་གྱི་ཁ་ན་མ་ཐོ་བ་དང་བཅས་པ་ནི། ཉོན་མོངས་ཀྱི་སེམས་ལས་བྱུང་པ་སྟེ། ངོ་བོ་ཉིད་ཀྱི་སྐྱོན་ཆགས་པའི་ཕྱིར། བཅས་པའི་ཁ་ན་མ་ཐོ་བ་དང་བཅས་པ་ནི་ཉོན་མོངས་པ་ཅན་མ་ཡིན་ཡང་སྨད་པའི་དབང་གིས་བཀག་པའོ། །

ཞེས་དང་། མཛོད་རང་འགྲེལ་ལས། ཇི་ལྟར་མྱོས་པར་འགྱུར་བ་བཅས་པའི་ཁ་ན་མ་ཐོ་བ་ཡིན་པར་ཤེས་ཞེས་ན། རང་བཞིན་གྱི་ཁ་ན་མ་ཐོ་བའི་མཚན་ཉིད་མེད་པའི་ཕྱིར། རང་བཞིན་གྱི་ཁ་ན་མ་ཐོ་བ་ནི་སེམས་ཉོན་མོངས་ཅན་ཁོ་ནས་སྤྱོད་པ་ཡིན་ལ། ཆང་ནི་ཇི་སྲིད་མྱོས་པར་མི་འགྱུར་བར་གཉེན་པོའི་བློ་ཁོ་ནས་བཏུང་བར་ནུས་སོ། །
གང་མྱོས་པར་འགྱུར་བར་ཤེས་ནས་འཐུང་བའི་སེམས་དེ་ནི་ཉོན་མོངས་པ་ཅན་ཡིན་ལ། གང་མྱོས་པར་མི་འགྱུར་བའི་ཚོད་རིག་ནས་འཐུང་བའི་སེམས་དེ་ནི་ཉོན་མོངས་པ་ཅན་མ་ཡིན་ནོ། །
ཞེས་དང་། སྡོམ་གསུམ་ལས། དེས་ན་མདོ་དང་བསྟན་

༼༩༧༽
བཅོས་ལས། །
རང་བཞིན་ཁ་ན་མ་ཐོ་དང་། །
བཅས་པའི་ཁ་ན་མ་ཐོ་བ། །
རྣམ་པ་གཉིས་སུ་བསྡུས་ཏེ་གསུངས། །
རང་བཞིན་ཁ་ན་མ་ཐོ་བ། །
སེམས་ཅན་ཀུན་ལ་སྡིག་པར་འགྱུར། །
བཅས་པའི་ཁ་ན་མ་ཐོ་བ། །
བཅས་པ་ཕྱིན་ཆད་ལྟུང་བར་འགྱུར། །
ཞེས་གསུངས་སོ། །
ལྟུང་བ་དང་བཅས་པའི་ཁ་ན་མ་ཐོ་བ་གཉིས་ནི་དོན་ཅིག་གོ །ཁ་ཅིག མི་དགེ་བར་གྱུར་བའི་ལྟུང་བ་ཡིན་ན། རང་བཞིན་གྱི་ཁ་ན་མ་ཐོ་བ་ཡིན་པས་ཁྱབ་གསུངས་པ་ནི་མི་འཐད་དེ། འོ་ན་མི་དགེ་བའི་སེམས་ཀྱི་ཀུན་ནས་བསླངས་ཏེ་བཅས་ལྡན་རབ་བྱུང་གིས་མྱོས་འགྱུར་འཐུང་བའི་ལྟུང་བ་དེ་ཆོས་ཅན། དེར་ཐལ། དེའི་ཕྱིར། འདོད་མི་ནུས་ཏེ། བཅས་རྐྱང་གི་ཁ་ན་མ་ཐོ་བ་ཡིན་པའི་ཕྱིར་ཏེ། སྔར་དྲངས་པའི་མཛོད་འགྲེལ་གྱི་ལུང་དེའི་ཕྱིར། ཡང་ཁ་ཅིག བཅས་ལྡན་དགེ་སློང་གི་རྒྱུད་ཀྱི་རང་བཞིན་གྱི་ཁ་ན་མ་ཐོ་བ་ཡིན་ན། ལྟུང་བ་ཡིན་པས་ཁྱབ་ཟེར་བ་ཡང་མི་འཐད་དེ། འོ་ན་དགེ་སློང་ནོར་ཅན་གྱིས་རྒྱལ་པོའི་ཤིང་ར་ནས་ཤིང་བརྐུས་པའི་ཁ་ན་མ་ཐོ་བ་དེ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་དེ་ཡིན་པར་ཐལ། རྒྱལ་པོའི་ཤིང་རྟ་ཤིང་བརྐུ་བར་བྱེད་མཁན་གྱི་དགེ་སློང་ནོར་ཅན་དེ་བཅས་ལྡན་དགེ་སློང་ཡིན་པའི་ཕྱིར་ཏེ། དེ་མི་ཚངས་སྤྱོད་ཀྱི་ཕམ་པའི་བཅས་པ་དང་ལྡན་པ་ཡིན་པའི་ཕྱིར་ཏེ། མི་ཚངས་སྤྱོད་ཀྱི་ཕམ་པའི་བཅས་པའི་རྗེས་སུ་ནོར་ཅན་གྱིས་ཤིང་བརྐུས་པ་ལ་རྟེན་ནས། མ་བྱིན་ལེན་གྱི་ཕམ་པ་བཅས་འདུག་པའི་

༼༩༨༽
ཕྱིར། རྩ་བར་འདོད་མི་ནུས་ཏེ། ནོར་ཅན་གྱིས་ཤིང་བརྐུས་པ་ལ་ཉེས་པ་ཡོད་ཀྱང་ལྟུང་བ་མེད་པའི་ཕྱིར་ཏེ། ས་པཎྜི་ཏ་ཆེན་པོས། དེས་ན་ཐུབ་པས་ལས་དང་པོས། །
ཉེས་པ་བྱས་ཀྱང་ལྟུང་མེད་གསུངས། །
ཞེས་གསུངས་པ་ནི་དཔྱོད་ལྡན་དག་གི་སྙིང་ལ་གཅེས་པའི་ཕྱིར་རོ། །
དེས་ན་ཕམ་པ་ལ་སོགས་པའི་ལྟུང་བ་ཕལ་ཆེར་ནི། བཅས་རང་གཉིས་ཀའི་ཁ་ན་མ་ཐོ་བ་ཡིན་པས་མི་དགེ་བ་ཡིན་ལ། བཅས་ཀྱང་གི་ཁ་ན་མ་ཐོ་བར་གྱུར་བའི་ལྟུང་བ་རྣམས་ལ་མི་དགེ་བ་དང་ལུང་མ་བསྟན་གཉིས་ཀ་ཡོད་དོ། །
དེ་ཡང་དུག་གསུམ་གང་རུང་གི་ཀུན་ནས་བསླངས་ཏེ་ཆང་བཏུང་བ་སོགས་ནི་མི་དགེ་བ་དང་། ཉོན་མོངས་པ་ཅན་མ་ཡིན་པའི་སེམས་ཀྱིས་ཀུན་ནས་བསླངས་ཏེ། ཆང་འཐུང་བ་སོགས་ནི་ལུང་མ་བསྟན་ཡིན་ནོ། །
དགྲ་བཅོམ་པའི་རྒྱུད་ཀྱི་ལྟུང་བ་རྣམས་ནི་ལུང་མ་བསྟན་ཁོ་ན་ཡིན་ཏེ། ལུང་གཏམ་གྱི་གཞི་ལས། དགྲ་བཅོམ་པས་ཉེས་པ་བྱེད་ན་ཐམས་ཅད་ཀྱང་ལུང་མ་བསྟན་གྱི་ཉེས་པར་འགྱུར་ཏེ། ཞེས་གསུངས་པའི་ཕྱིར། སྔ་མ་ཁ་ཅིག དགྲ་བཅོམ་པའི་རྒྱུད་ལ་ལྟུང་བ་བྱུང་བ་མེད་ཟེར་བ་ནི་མི་འཐད་དེ། དགྲ་བཅོམ་པ་ཡིན་ཡང་བསྙེན་པར་རྫོགས་ནས་ལོ་བཅུ་མ་ལོན་གྱི་བར་དུ་གནས་བླ་མ་ལ་རྟེན་དགོས་པར་བཤད་པས་ན། དགྲ་བཅོམ་པ་ཐོབ་ཀྱང་ལྟུང་བ་མི་འབྱུང་བར་བྱ་བའི་ཕྱིར་བསླབ་དགོས་པར་གསལ་ལོ། །

འོན་ཀྱང་དགྲ་བཅོམ་པའི་རྒྱུད་ལ་རིག་བྱེད་མ་ཡིན་པའི་ལྟུང་བ་ནི་མེད་

༼༩༩༽
པ་དང་། ཐུན་མོང་མ་ཡིན་པའི་ཕམ་པ་གཉིས། དང་པོ་ནི། སོ་ཐར་གྱི་མདོ་ལས། མི་ཚངས་སྤྱོད་དང་བརྐུ་བ་དང་། །
མི་ལ་བསད་པར་མི་བྱ་དང་། །
བརྫུན་དུ་སྨྲ་དང་བཅས་པ་ཡི། །
ཆོས་བཞི་འདིར་ནི་གསུངས་པ་ཡིན། །
ཞེས་པ་ལྟར་བཞི་ཡོད་པའི། དང་པོ་ལ། གླེང་གཞི། ཉེས་དམིགས། ལྟུང་བའི་རྒྱུ་ཚོགས་ཡན་ལག་གི་རྣམ་པར་གཞག་པ་དང་གསུམ། དང་པོ་ནི། སྟོན་པ་སངས་རྒྱས་ནས་ལོ་བཅུ་གཉིས་ནས་ཡུལ་མཉན་ཡོད་དུ་དགེ་སློང་བཟང་སྦྱིན་གྱིས་ཉེས་པ་མི་ཚངས་སྤྱོད་བྱས་པ་ལ་བརྟེན་ནས་སྟོན་པས་བསླབ་པ་བཅས་པའི་ཕན་ཡོན་བཅུ་གཟིགས་ནས་མི་ཚངས་སྤྱོད་ཀྱི་ཕམ་པའི་བཅས་པ་དང་པོར་མཛད། དེའི་རྗེས་སུ་དགེ་སློང་དགོན་པ་བས། སྤྲ་མོ་ལ་ལོག་པར་སྤྱད་པ་ལ་བརྟེན་ནས། དུད་འགྲོའི་སྐྱེས་གནས་སུ་གཏོགས་པ་ཐམས་ཅད་ལ་ཡང་མི་ཚངས་པར་སྤྱོད་པ་བཀག་སྟེ། སླར་ཡང་བཅས་པ་གཉིས་པ་མཛད་པ་ཡིན་ནོ། །
འདི་ནི་དགག་པའི་རྗེས་སུ་དགག་པ་བཅས་པ་ཡིན་པས་རྗེས་བཅས་ཡིན་ནོ། །
འདིར་དོགས་པའི་གནས་འདི་ལྟར་འབྱུང་སྟེ། འོ་ན་སྤྲ་མོ་ལ་ལོག་པར་སྤྱོད་པའི་ཚེ། དགོན་པ་བ་དེ་མི་ཚངས་སྤྱོད་ཀྱི་ཕམ་པའི་བཅས་པ་དང་ལྡན་པ་ཡིན་ནམ་མ་ཡིན། ཡིན་ན་དེའི་ཚེ་དགོན་པ་བས་མི་ཚངས་སྤྱོད་ཀྱི་ཕམ་པའི་བཅས་པ་ལས་འདས་པར་འགྱུར་ཞིང་། ལོག་པར་སྤྱད་པ་དེ་ཡང་ཕམ་པ་ཡིན་པར་ཐལ་བའི་སྐྱོན་གནས། མ་ཡིན་ན་དེའི་གོང་དུ་དགེ་སློང་བཟང་སྦྱིན་ལ་མི་ཚངས་སྤྱོད་

༼༡༠༠༽
གྱི་བཅས་པ་མཛད་ཟིན་པ་དང་འགལ་ལོ་ཞེ་ན། ཁོ་བོ་ནི་འདི་ལྟར་སེམས་ཏེ། དེའི་ཚེ་དགོན་པ་བ་དེ་མི་ཚངས་སྤྱོད་ཀྱི་ཕམ་པའི་བཅས་པ་དང་ལྡན་པ་ཡིན་ཡང་། དེ་དེའི་བཅས་པ་ཡོངས་རྫོགས་དང་ལྡན་པ་མ་ཡིན་པས་ན། དེའི་ཚེ་བཅས་པ་ལས་འདས་པར་ཡང་མ་འགྱུར་ཞིང་། སྤྲ་མོ་ལ་ལོག་པར་སྤྱད་པ་དེ་ཡང་ཕམ་པར་ཐལ་བའི་སྐྱོན་མ་མཆིས་སོ། །
གཉིས་པ་ཉེས་དམིགས་ནི། ལུས་སྲོག་དང་དགེ་སྦྱོང་ཚུལ་གྱི་བར་ཆད་དུ་འགྱུར་བ་ལ་སོགས་པ་མཐོང་ཆོས་ཚེ་འདི་ལ་འབྱུང་བ་དང་། རྣམ་སྨིན་ངན་སོང་དུ་སྐྱེ་བ་ལ་སོགས་པ་ཚེ་ཕྱི་མར་འབྱུང་བ་ཡང་མཐའ་ཡས་སོ། །
ལྟུང་བ་འོག་མ་དག་ལ་ཡང་ཉེས་དམིགས་འདི་བཞིན་ཤེས་པར་བྱའོ། །
གསུམ་པ་ཡན་ལག་གི་རྩི་བ་རྣམ་པར་གཞག་པ་ལ། ཡན་ལག་ཚང་བ་ལ་ཕམ་པར་འགྱུར་ཚུལ་དང་། ཡན་ལག་མ་ཚང་བ་ལ་ན་སྨད་སོགས་སུ་འགྱུར་ཚུལ་གཉིས། དང་པོ་ལ། གཞི་བསམ་པ་སྦྱོར་བ་མཐར་ཐུག་དང་བཞི། དང་པོ་ནི། གཞུང་ལས། ཟག་བྱེད་དོ། ཞེས་པས་རྟེན་བྱེད་ཕོའི་དབང་པོ་བསྟན་དེར་རོ་མ་ཉམས་པར་རོ་ཁའམ་བཤང་བའི་ལམ་དུའོ། །
ཞེས་པས་རྟེན་བྱ་རྨའི་སྒོ་གསུམ་བསྟན། དེ་ཡང་རྟེན་བྱེད་ཕོ་དབང་ནི་དགེ་སློང་རང་གི་ཡིན་ལ། བརྟེན་བྱ་རྨའི་སྒོ་ནི་མི་མ་ཡིན་པའི་འགྲོ་བ་པ་དང་། མིར་གྱུར་བའི་སྐྱེས་པ་གཞན་དང་། བུད་མེད་དང་། མ་ནིང་དང་། སོན་པོ་དང་། ལུས་ཕྱེད་དུ་ལོངས་པ་ཡན་ཆད་ཀྱི་རོ་རྣམས་ཀྱི་ཁ་བཤང་ལམ་ཟག་བྱེད་གསུམ་

༼༡༠༡༽
དང་། རང་ཉིད་ཀྱི་ཁ་དང་བཤང་ལམ་གཉིས་ཀྱང་ཡིན་ཏེ། མི་མ་ཡིན་པའི་འགྲོ་བ་ཉིད་དང་། སྐྱེས་པ་ཉིད་དང་། མ་ནིང་ཉིད་དང་། རོ་ཉིད་དང་། ཞེས་དང་། རང་གིས་བརྟེན་བར་བྱ་བའོ། །
ཞེས་གསུངས་པའི་ཕྱིར། བསམ་པ་ལ་འདུ་ཤེས་དང་། ཀུན་སློང་གཉིས། དང་པོ་ནི། རང་ཉིད་དགེ་སློང་ཡིན་པར་འདུ་ཤེས་པ་དང་མ་བྲལ་བ་ཞིག་དགོས་ཏེ། དགེ་སློང་ཡིན་པའི་འདུ་ཤེས་དང་བྲལ་ན་དངོས་གཞིའི་ལྟུང་བ་ཇི་ལྟ་བ་བཞིན་མི་འབྱུང་བའི་ཕྱིར་རོ། །

དེ་སྐད་དུ། དགེ་སློང་གི་དངོས་པོར་མི་ཤེས་ན་རང་བཞིན་གྱི་ཉམས་པ་ཡིན་ནོ། །
ཞེས་དང་། ལུང་ལས། གལ་ཏེ་དགེ་སློང་གི་དངོས་པོར་ཤེས་ན་ནི། གཞི་ཇི་བཞིན་དུ་ལྟུང་བར་འགྱུར་རོ། །
གལ་ཏེ་དགེ་སློང་གི་དངོས་པོར་མི་ཤེས་པ་སྨྱོས་པ་ལ་ནི་ལྟུང་བར་མི་འགྱུར་ཏེ། སེམས་འཁྲུགས་པ་དང་། ཚོར་བས་ཉེན་པ་ཡང་དེ་བཞིན་ནོ། །
ཞེས་གསུངས་པ་ཡིན་ནོ། འོ་ན་གཞུང་ལས། བདག་ནི་ཉམས་པའོ་སྙམ་པའི་བསམ་པ་ཅན་ལ་ཡང་ན་སྨད་པ་མེད་དོ། །
ཅེས་བཤད་པ་དང་འགལ་ལོ་སྙམ་ན་སྐྱོན་མེད་དེ། འདི་ནི་དགེ་སློང་ཡིན་པའི་འདུ་ཤེས་ཉམས་པ་མ་ཡིན་གྱི་ཕམ་པ་མ་བྱུང་བ་ལ་སེམས་འཁྲུལ་བའི་དབང་གིས་ཕམ་པ་བྱུང་བའོ་སྙམ་དུ་འདུ་ཤེས་པ་ཡིན་ལ། དེས་མི་ཚངས་སྤྱོད་ཀྱི་གཞི་ལ་ཞུགས་ན་དངོས་གཞི་ཇི་ལྟ་བ་བཞིན་དུ་འབྱུང་བ་ཡིན་པས་སོ། །
ཀུན་སློང་ནི་རེག་པའི་བདེ་བ་མྱོང་བར་འདོད་པའོ། །
སྦྱོར་བ་ནི། བགྲོད་པར་བྱ་བ་དེ་ལ་

༼༡༠༢༽
བསྒྲོད་པར་བྱེད་པ་དེས་རེག་ཅིང་ལུས་ལ་རེག་པ་དང་། རྟེན་བྱ་དང་བརྟེན་བྱེད་ཕན་ཚུན་སྦྱོར་བར་བྱེད་པའོ། །
མཐར་ཐུག་གི་ནི། རྟེན་བྱར་བརྟེན་བྱེད་བཅུག་པའི་རེག་པ་ལས་བྱུང་བའི་ཚོར་བ་བདེ་བ་ཉམས་སུ་མྱོང་བ་དེ་ཉིད་དེ། བཅུག་རེག་ཉམས་སུ་མྱོང་བར་བྱས་ནའོ། །
ཞེས་གསུངས་པའི་ཕྱིར། དེས་ན་རྟེན་བྱ་རྨའི་སྒོ་གསུམ་གང་རུང་དུ་བརྟེན་བྱེད་ཕོའི་ཟག་བྱེད་རེག་ཅིང་བཅུག་པ་ལས་བྱུང་བའི་བདེ་བ་ཉམས་སུ་མྱོང་བའི་དངོས་གཞིའི་ལྟུང་བ་དེ་མི་ཚངས་སྤྱོད་ཀྱི་ཕམ་པའི་མཚན་ཉིད། འདི་ལ་རྟེན་གྱི་སྒོ་ནས་གཉིས་སུ་ཡོད་དེ། ཕའི་རྒྱུད་ཀྱི་ཕམ་པ་དང་། མའི་རྒྱུད་ཀྱི་ཕམ་པའོ། །
གཉིས་པ་ཡན་ལག་མ་ཚང་བ་ལ་ན་སྨད་སོགས་སུ་འགྱུར་ཚུལ་ནི། རྟེན་བྱ་རྨའི་སྒོ་གསུམ་པོ་དེ་སྲོག་ཆགས་སྡིག་པ་ལ་སོགས་པས་ཅུང་ཟད་ཟིན་པ་ཉིད་དང་། སྐྲངས་པ་དང་། རུལ་བ་དང་། ཤ་ཟགས་པར་གྱུར་པ་དང་། སྲོག་ཆགས་དག་གིས་ཟོས་པ་རྣམས་ལ་ནི་སྦོམ་པོར་འགྱུར་བ་ཡིན་གྱིས། ཕམ་པ་ནི་མི་བསྐྱེད་དེ། རྨའི་སྒོ་གསུམ་ཉམས་པ་དེར་བཅུག་པ་ལ་ནི་ཚོར་བ་བདེ་བ་ཡོངས་སུ་རྫོགས་པར་མི་མྱོང་བའི་ཕྱིར་རོ། །
གཞན་ཡང་བསྒྲོད་པར་བྱ་བ་འཁྲིག་པ་སྤྱད་མི་བཟོད་པའི་ཕོ་མོ་མ་ནིང་དག་ལ་ཡང་། ལྟུང་བ་ན་སྨད་དེ་སྦོམ་པོར་འགྱུར་གྱི་ཕམ་པར་ནི་མི་འགྱུར་རོ། །
དེ་སྐད་དུ་ཉམས་པ་དག་ལ་ནི་སྦོམ་པོར་རོ། །
མི་རུང་བ་ཉིད་ལ་ནི་ན་སྨད་དོ། ཞེས་དང་། ཕྱོགས་

༼༡༠༣༽
ཀྱི་དང་པོ་ཅུང་ཟད་ཟིན་པ་ཉིད་དང་། སྐྲངས་པ་ཉིད་དང་། རུལ་བ་ཉིད་དང་། ཟགས་པ་ཉིད་དང་། སྲོག་ཆགས་དག་གིས་ཟོས་པ་ཉིད་ལྟ་བུ་ནི་ཉམས་པ་ཉིད་དོ། །
ཅེས་གསུངས་སོ། རྟེན་བྱེད་ཕོའི་དབང་པོ་ལས་སུ་མི་རུང་བ་བརྟེན་བྱར་བཅུག་པ་ལ་ཡང་སྦོམ་པོར་འགྱུར་གྱི། ཕམ་པ་ནི་མི་འབྱུང་སྟེ། ལས་མི་རུང་བ་བཅུག་ན་འོ། །
ཞེས་སོ། ཡང་སྐྲག་པ་དང་། ངོ་ཚ་བས་ཆགས་སེམས་མེད་ན་རྟེན་བྱར་བརྟེན་བྱེད་བཅུག་ཟིན་ཀྱང་སྦོམ་པོ་ཙམ་ཡིན་ཏེ། སྐྲག་པ་དང་ངོ་ཚ་བས་ཀུན་དུ་འདོད་ཆགས་མ་སྐྱེས་ནའོ། །
ཞེས་སོ། འདི་ནི་བསམ་པའི་ཡན་ལག་མ་ཚང་བ་ཡིན་ནོ། །
ཡང་རྟེན་བྱེད་ཀྱི་དབང་པོ་བལྟབ་ནས་བརྟེན་བྱར་འཇུག་པ་དང་། རྟེན་བྱེད་ཀྱིས་བརྟེན་བྱ་རྨའི་སྒོ་དག་ལ་མ་རེག་པར་འཇུག་པ་དག་ལ་ཡང་སྦོམ་པོ་ཙམ་འབྱུང་གིས། ཕམ་པར་ནི་མི་འགྱུར་ཏེ། སྦྱོར་བའི་ཡན་ལག་མ་ཚང་བའི་ཕྱིར། དེ་སྐད་དུ། བལྟབ་པ་དང་མི་རེག་པར་འཇུག་པ་གཉིས་སོ། །
ཞེས་སོ། །
ཡང་གཞི་བསམ་སྦྱོར་བ་གསུམ་ཚང་ཀྱང་འཁྲིག་པའི་འདོད་ཆགས་ཀྱི་བདེ་བ་མ་མྱོང་ན་སྦོམ་པོ་ཙམ་ཡིན་གྱིས། ཕམ་པར་མི་འགྱུར་ཏེ་ཐར་ཐུག་མ་ཚང་བའི་ཕྱིར། དེས་ན་གཞི་བསམ་སྦྱོར་བ་གསུམ་གྱི་ནང་ནས། རེ་རེ་དག་མ་ཚང་བ་ནི་སྦོམ་པོ་དང་། གཉིས་མ་ཚང་བ་ནི་ཉེས་བྱས་ཡིན་ཏེ། དཔེར་ན་རིམ་བཞིན་རྟེན་བྱ་རྨའི་སྒོ་ཉམས་པར་ཆགས་སེམས་དང་བཅས་ཏེ་བརྟེན་བྱེད་བཅུག་

༼༡༠༤༽
ཅིང་རེག་པ་དང་། རྟེན་བྱ་ཉམས་པར་ཆགས་སེམས་མེད་པར་བརྟེན་བྱེད་བཅུག་ཅིང་རེག་པ་ལྟ་བུའོ། །
རྐྱེན་དབང་གིས་དགེ་སློང་བུད་མེད་ཀྱི་སྟེང་དུ་འགྱེལ་བ་དང་། བུད་མེད་ཉམས་ཐག་པས་དགེ་སློང་མི་འདོད་བཞིན་དུ་དེའི་མགུལ་པ་ནས་འཁྱུད་པ་སོགས་ལ་ནི་ལྟུང་བ་ཡེ་མེད་དོ། །
བརྡོས་པ་བུད་མེད་ཀྱི་སྟེང་དུ་འགྱེལ་བ་ལ་ནི་ལྟུང་བ་མེད་དོ། །
ཞེས་སོགས་གསུངས་པས་སོ། །
དགེ་སློང་མ་ལ་མི་འདོད་བཞིན་དུ་གཞན་གྱིས་མི་ཚངས་པར་སྤྱད་ན། དགེ་སློང་མ་ལ་ལྟུང་བ་མི་འབྱུང་སྟེ། འཁྲིག་པའི་འདོད་ཆགས་ཀྱི་བདེ་བ་མ་མྱོང་ཞིང་བསམ་པ་ཞེ་ཐག་པ་ནས་མི་འདོད་པའི་ཕྱིར་རོ། །
འོན་ཀྱང་སྔར་འཁྲིག་པ་བསྟེན་པའི་ཕྱིར། གཞན་ལ་ཁས་བླངས་པ་ལ་ནི་སྦོམ་པོ་འབྱུང་སྟེ་བསྟེན་པའི་ཕྱིར་གཞན་ལ་ཁས་བླངས་པ་ལ་ནི་སྦོམ་པོ་ཉིད་དོ། ཞེས་གསུངས་སོ། །
རང་ལོ་ཉི་ཤུ་རྩ་དགུའི་སྐབས། མདོག་གི་དཀར་ཁུང་དགོན་པ་རུ། །
འདུལ་འཛིན་ངག་དབང་ཆོས་གྲགས་ཀྱིས། །
རང་གི་དྲན་པ་གསོ་ཕྱིར་སྦྱར། །
ད་དུང་ལེགས་གསུང་འདུལ་བ་ཡི། །
བསླབ་བྱ་མཐའ་དག་ལུང་རིག་གིས། །
མཐའ་དཔྱོད་རྣམ་གཞག་ཞིབ་མོའི་གཏམ། །
བློ་གསལ་རྣམས་ལ་བརྗོད་པར་བྱ། །
གཉིས་པ་དགེ་སློང་ཕ་མ་ཐུན་མོང་བའི་མ་བྱིན་ལེན་ནི། སློབ་དཔོན་དབྱིག་གཉེན་གྱིས། མ་བྱིན་ལེན་པ་གཞན་གྱི་ནོར། །
མཐུ་དང་འཇབ་མོས་བདག་གིར་བྱེད། །
ཞེས་གསུངས་པ་ལྟར་གཞན་གྱིས་བདག་

༼༡༠༥༽
ཏུ་བཟུང་བའི་ནོར་དངོས་སུ་འཕྲོག་པ་དང་། འཇམ་བུ་གང་རུང་གི་སྒོ་ནས་བདག་གིར་བྱེད་པ་དེ་སྤྱིར་མ་བྱིན་ལེན་གྱི་ངོ་བོ་ཡིན་ཞིང་། མ་བྱིན་ལེན་གྱི་ཕམ་པ་ནི་དགེ་སློང་ནོར་ཅན་གྱིས་རང་གི་ཁང་པ་རྩིག་པའི་ཕྱིར་རྒྱལ་པོའི་ཤིང་རྭ་ནས་ཤིང་བརྐུས་པ་ལ་བརྟེན་སྟོན་པས་བསླབ་པ་འཆའ་བ་མཛད་ལ། དེས་ན་དགེ་སློང་ནོར་ཅན་ལ་མ་བྱིན་ལེན་གྱི་ཁ་ན་མ་ཐོ་བ་བྱུང་ཀྱང་། མ་བྱིན་ལེན་གྱི་ལྟུང་བ་མི་བྱུང་ཞིང་། མ་བྱིན་ལེན་སྤོང་བའི་བསླབ་པ་བཅས་ཕྱིན་ཆད་ཀྱི་དགེ་སློང་ཕ་མ་གང་རུང་གི་རང་གི་ཉེ་དུ་སོགས་མ་ཡིན་པའི་ནོར་བདག་མི་ལས་རྐུ་སེམས་ཀྱིས་དེ་ལ་དེ་ཡིན་གྱི་འདུ་ཤེས་མ་འཁྲུལ་པས་སྦྱོར་བ་ཅིག་གི་ནང་དུ་རིན་ཐང་ཚང་པའི་དངོས་པོ་མ་བྱིན་པར་བསླངས་ནས་ཐོབ་བློ་སྐྱེས་པའི་ལྟུང་བ་དེ་མ་བྱིན་ལེན་གྱི་ཕམ་པའི་ངོ་བོ་ཡིན་ཏེ། མདོ་རྩ་བ་ལས། རྐུའམ་རྐུར་བཅུག་པ་དག་གིས་སོ། མངགས་པས་ཀྱང་ངོ་། མ་བྱིན་པའོ། མ་ཤ་ཀ་ལྔ་ལ་སོགས་པའོ། རྐུ་སེམས་ཀྱིས་སོ། མིའི་རྒྱུད་ཀྱི་ཡོངས་སུ་བཟུང་བའོ། དེར་འདུ་ཤེས་པས་སོ། ཞེས་གསུངས་པའི་ཕྱིར། འདིར་ཁ་ཅིག བཅས་ལྡན་དགེ་སློང་གིས་ནོར་བདག་མི་ལས་རིན་ཐང་ཚང་པའི་དངོས་པོ་མ་བྱིན་པར་བསླངས་པའི་ལྟུང་བ་ཡིན་ན། མ་བྱིན་ལེན་གྱི་ཕམ་པ་ཡིན་པས་ཁྱབ། བཅས་ལྡན་དགེ་སློང་གིས་ནོར་བདག་མི་ལས་རང་དོན་དུ་རིན་ཐང་ཚངས་པའི་དངོས་པོ་མ་བྱིན་པར་བསླངས་པའི་ལྟུང་བ་ཡིན་ན། མ་བྱིན་ལེན་གྱི་ཕམ་པ་ཡིན་

༼༡༠༦༽
པས་ཁྱབ། ཡང་དེས་དེ་ལས་རང་དོན་དུ་ཉིན་གཅིག་ལ་མ་བྱིན་པར་བསླངས་པའི་ལྟུང་བ་ཡིན་ན། མ་བྱིན་ལེན་གྱི་དེ་ཡིན་པས་ཁྱབ། ཡང་དེས་དེ་ལས་རང་དོན་དུ་སྦྱོར་བ་གཅིག་གིས་ནང་དུ་དེ་མ་བྱིན་པར་བསླངས་པའི་ལྟུང་བ་ཡིན་ན། མ་བྱིན་ལེན་དེ་ཡིན་པས་ཁྱབ། དེས་དེ་ལས་རང་དོན་དུ་སྦྱོར་བ་གཅིག་གིས་ནང་དུ་རྐུ་བྱ་རྐུ་བྱེད་གཉིས་ཀ་ལ་བལྟོས་པའི་དེ་མ་བྱིན་པར་བསླངས་པའི་ལྟུང་བ་ཡིན་ན། མ་བྱིན་ལེན་གྱི་དེ་ཡིན་པས་ཁྱབ་ཟེར་བ་རྣམས་མི་འཐད་དེ། དང་པོ་ལ་བཅས་ལྡན་དགེ་སློང་གིས་ནོར་བདག་མི་ལས་གཞན་དོན་དུ་རིན་ཐང་ཚང་བའི་དངོས་པོ་མ་བྱིན་པར་བསླངས་པའི་བཅས་པའི་ཁ་ན་མ་ཐོ་བ་དེ་ཆོས་ཅན། དེར་ཐལ་དེའི་ཕྱིར། མ་གྲུབ་ན་དེར་ཐལ། དེས་དེ་ལས་གཞན་དོན་དུ་དེ་མ་བྱིན་པར་བསླངས་པའི་ལྟུང་བ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། མ་གྲུབ་ན་དེ་དེ་ཡིན་པར་ཐལ། དེ་ཡོད་པའི་ཕྱིར། དེ་སྦོམ་པོའི་ལྟུང་བ་ཡིན་པའི་ཕྱིར་ཏེ། དེ་དངོས་གཞིའི་རྣམ་པའི་སྦོམ་པོ་ཡིན་པའི་ཕྱིར་ཏེ། མདོ་རྩ་བ་ལས། གཞན་གྱི་དོན་ཉིད་དུ་ན་དངོས་གཞིའི་རྣམ་པའོ། ཞེས་གསུངས་པ་འཐད་པའི་ཕྱིར། རྩ་བར་འདོད་ན། དེ་ཆོས་ཅན། དེ་མ་ཡིན་པར་ཐལ། ལྟུང་བ་སྡེ་ལྔ་གང་རུང་མ་ཡིན་པའི་ཕྱིར་ཏེ། སྦོམ་པོའི་ལྟུང་བ་ཡིན་པའི་ཕྱིར། གཉིས་པ་ལ། བཅས་ལྡན་དགེ་སློང་གིས་དེ་ལས་རང་དོན་དུ་དེ་མ་བྱིན་པར་བསླངས་པའི་ཕམ་པའི་སྦྱོར་བའི་ལྟུང་བ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། དེས་དེ་ལས་རང་དོན་དུ་དེ་མ་བྱིན་པར་

༼༡༠༧༽
བསླངས་པའི་བཅས་པའི་ཁ་ན་མ་ཐོ་བ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། མ་གྲུབ་ན། དེ་དེ་ཡིན་པར་ཐལ། དེ་ཡོད་པའི་ཕྱིར་ཏེ། དེ་སྦྱོར་བའི་སྦོམ་པོ་ཡིན་པའི་ཕྱིར་ཏེ། སྦྱོར་བའི་སྦོམ་པོ་གཞི་གྲུབ་པའི་ཕྱིར། རྩ་བར་འདོད་ན། དེ་ཆོས་ཅན། དེ་མ་ཡིན་པར་ཐལ། སྦོམ་པོའི་ལྟུང་བ་ཡིན་པའི་ཕྱིར་ཏེ། དེ་ཕམ་ལྷག་གང་རུང་གི་ཆར་གཏོགས་ཀྱི་སྦོམ་པོ་ཡིན་པའི་ཕྱིར་ཏེ། དེ་ཕམ་པའི་སྦྱོར་ལྟུང་ཡིན་པའི་ཕྱིར་ཏེ། དེ་དེ་ཡིན་པའི་ཕྱིར། གསུམ་པ་ལ། དེས་དེ་ལས་རང་དོན་དུ་ཉིན་གཅིག་ལ་ལན་གྲངས་གསུམ་དུ་བརྐུས་ནས་མཐར་རིན་ཐང་ཚང་བའི་བཅས་པའི་ཁ་ན་མ་ཐོ་བ་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་ཐལ། དེས་དེ་ལས་རང་དོན་དུ་ཉིན་གཅིག་ལན་གྲངས་དུ་མར་བརྐུས་ནས་མཐར་རིན་ཐང་ཚང་བའི་བཅས་པའི་ཁ་ན་མ་ཐོ་བ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། མ་གྲུབ་ན་དེ་དེ་ཡིན་པར་ཐལ། དེ་ཡོད་པའི་ཕྱིར་ཏེ། དེས་དེ་ལས་རང་དོན་དུ་རིན་ཐང་མ་ཚང་བའི་ནོར་ལན་དུ་མར་བརྐུས་པ་ལས་མཐར་རིན་ཐང་ཚང་ཡང་ལྟུང་བ་ཕྲ་མོ་རེ་རེ་བསྐྱེད་པ་ལས་ཕམ་པ་མི་འབྱུང་བར་བཤད་པ་ལ་འབྲེལ་ཅིག་ཡོད་པའི་ཕྱིར། རྟགས་གྲུབ་སྟེ། ཕུང་པོ་ལས་རྐུ་ན་ལན་རེ་རེ་ཞིང་བསླངས་པ་ཐ་དད་དོ་ཅེས་གསུངས་པ་འཐད་པའི་ཕྱིར། རྩ་བར་འདོད་ན། དེ་ཆོས་ཅན། དེ་མ་ཡིན་པར་ཐལ། ལྟུང་བ་ཕྲ་མོ་ཡིན་པའི་ཕྱིར། རྟགས་གྲུབ་སྟེ། དྲངས་མ་ཐག་པའི་ལུང་དེའི་ཕྱིར་རོ། བཞི་པ་ལ། 

༼༡༠༨༽
བཅས་ལྡན་དགེ་སློང་གིས་ནོར་བདག་མི་བཅུ་ཐམ་པ་ལས། རང་དོན་དུ་སྦྱོར་བ་གཅིག་གི་ནང་དུ་རིན་ཐང་ཚང་བའི་དངོས་པོ་དགུ་མ་བྱིན་པར་བསླངས་པའི་བཅས་པའི་ཁ་ན་མ་ཐོ་བ་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་ཐལ། དེས་དེ་ལས་རང་དོན་དུ་སྦྱོར་བ་གཅིག་གི་ནང་དུ་རིན་ཐང་ཚང་བའི་དངོས་པོ་དུ་མ་མ་བྱིན་པར་བསླངས་པའི་ལྟུང་བ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་ཏེ། དེ་ཡོད་པའི་ཕྱིར། མ་གྲུབ་ན་དེ་ཡོད་པར་ཐལ། དེས་ནོར་བདག་མི་བཅུ་ཐམ་པ་ལས་རང་དོན་དུ་རིན་ཐང་ཚང་པའི་དངོས་པོ་བཅུ་ཐོབ་ན་ཕམ་པ་འབྱུང་བར་བཤད་པ་འཐད་པའི་ཕྱིར་ཏེ། སུམ་བརྒྱ་པ་ལས། སྐྱེ་པོ་མང་པོའི་རྫས་བརྐུས་གང་གི་ཚེ། རེ་རེའི་སྐལ་བས་རིན་ཐང་ཚང་བ་རླག །ཅེས་གསུངས་པ་འཐད་པའི་ཕྱིར། རྩ་བར་འདོད་ན། དེ་མ་བྱིན་ལེན་གྱི་ཕམ་པ་མ་ཡིན་པར་ཐལ། དེ་མ་བྱིན་ལེན་གྱི་ཆར་གཏོགས་ཀྱི་སྦོམ་པོ་ཡིན་པའི་ཕྱིར་ཏེ། དེ་མ་བྱིན་ལེན་གྱི་ཕམ་པ་ལས་ཡངས་པའི་ཉེས་པ་སྦོམ་པོ་ཡིན་པའི་ཕྱིར་ཏེ། དེས་དེ་ལས་རང་དོན་དུ་རིན་ཐང་ཚང་བའི་དངོས་པོ་བཅུ་ཐོབ་པའི་དངོས་གཞིའི་ལྟུང་བ་དེ་མ་བྱིན་ལེན་གྱི་ཕམ་པ་དངོས་ཡིན་པའི་ཕྱིར་ཏེ། གསུམ་བརྒྱ་བའི་ལུང་དེའི་ཕྱིར་རོ། དེ་བཞིན་དུ་བཅས་ལྡན་དགེ་སློང་བཅུ་ཐམ་པའི་ནོར་བདག་མི་གཅིག་ལ་རིན་ཐང་ཚང་བའི་དངོས་པོ་གཅིག་ཐོབ་པ་ནས་དགུ་ཐོབ་པའི་བར་གྱི་ལྟུང་བ་རྣམས་ཀྱང་མ་བྱིན་ལེན་གྱི་ཕམ་པ་མ་ཡིན་ཏེ། རྐུ་མཁན་གྱི་གྲངས་དང་

༼༡༠༩༽
མཉམ་པའི་རིན་ཐང་ཚང་པའི་དངོས་པོ་མ་ཐོབ་པའི་ཕྱིར། བརྐུ་མཁན་གྱི་གྲངས་དང་མཉམ་པ་ཐོབ་ན་ཕམ་པར་འགྱུར་ཏེ། སུམ་བརྒྱ་པ་ལས། སྐྱེ་བོ་མང་པོས་གང་ཚེ་བརྐུ་བྱེད་ན། དེ་ཚེ་རང་སྐལ་རིན་གྱིས་རྣམ་པར་གཞག་ཅེས་དང་། མདོ་རྩ་བ་ལས། དབྲལ་བར་བྱ་བ་དུ་མ་ཉིད་ཡིན་ན། དེའི་ཆ་སོ་སོའོ། རྐུན་པོ་རྣམས་ཀྱང་ངོ་། ཞེས་གསུངས་པའི་ཕྱིར། དེ་མཚོན་ནས་བཅས་ལྡན་དགེ་སློང་བཅུ་ཐམ་པས་ནོར་བདག་མི་བཅུ་ཐམ་པ་ལ་རྐུན་ཕམ་པ་འབྱུང་བ་ལ་རིན་ཐང་ཚང་བའི་དངོས་པོ་བརྒྱ་ཐམ་པ་ཐོབ་དགོས་ཏེ། དེའི་ཕམ་པ་འབྱུང་བ་ལ་རྐུ་བྱེད་ཀྱི་དགེ་སློང་རེ་རེས་ཀྱང་ནོར་བདག་གི་གྲངས་དང་མཉམ་པའི་རིན་ཐང་ཚང་པའི་དངོས་པོ་རེ་རེ་ཐོབ་དགོས་པས་སོ། དམ་བཅའ་ལྔ་པ་ལ། བཅས་ལྡན་དགེ་སློང་གིས་རང་དོན་དུ་སྦྱོར་བ་གཅིག་གི་ནང་དུ་རྐུ་བྱ་རྐུ་བྱེད་གཉིས་ཀ་ལ་བལྟོས་པའི་རིན་ཐང་ཚང་བའི་དངོས་པོ་མ་བྱིན་པར་བསླངས་པའི་སྦྱོར་བའི་བཅས་པའི་ཁ་ན་མ་ཐོ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེ་འདྲའི་ལྟུང་བ་ཡིན་པར་ཐལ། དེ་འདྲའི་སྦྱོར་ལྟུང་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་ཏེ། མ་གྲུབ་ན། དེ་དེ་ཡིན་པར་ཐལ། དེ་ཡོད་པའི་ཕྱིར་ཏེ། དེ་འདྲའི་ཕམ་པ་བསྐྱེད་པ་ལ་དེ་འདྲའི་ཕམ་པའི་སྦྱོར་བ་སྔོན་དུ་འགྲོ་དགོས་པའི་ཕྱིར། རྩ་བར་འདོད་ན། དེ་དེ་མ་ཡིན་པར་ཐལ། དེ་མ་བྱིན་ལེན་གྱི་ཕམ་པའི་སྦྱོར་བའི་སྦོམ་པོ་ཡིན་པའི་ཕྱིར་ཏེ། དེ་མ་བྱིན་

༼༡༡༠༽
ལེན་གྱི་ཕམ་པའི་སྦྱོར་བའི་ལྟུང་བ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། །
འདིར་མ་བྱིན་ལེན་གྱི་ཕམ་པ་འབྱུང་བའི་རིན་ཐང་ཚང་བའི་ཚད་ནི། མདོ་རྩ་བ་ལས། ཀ་ཀ་ནི་བཞི་ལ་མ་ཤ་ཀའོ། ལྔ་ཉིད་ནི་ཀར་ཤ་པ་ནའི་བཞི་ཆའི་དཔེ་ཡིན་ཏེ། །
གང་ན་དེའི་ཚིགས་ཉིད་ཉི་ཤུ་ཡིན་པ་དེ་ལ་རྟེན་ནས་སོ། །
བརྐུ་བའི་གནས་དང་། དུས་ཀྱི་རྩི་བ་རྣམ་པར་བཞག་གོ །ཆེ་བ་ཉིད་ཀྱི་རིན་ཐང་གདབ་པར་མི་ནུས་པ་ནི་རབ་ཀྱི་མཐར་ཕྱིན་པ་ཉིད་དོ། །
ཅེས་གསུངས་པས་བསྟན། །
དེའི་དོན་ཡང་ཀར་ཤ་པ་ནའི་བཞི་ཆའི་ཚད་དང་མཉམ་པའི་དངོས་པོ་ནི་རྣམ་པ་ཀུན་ཏུ་མ་བྱིན་ལེན་ཀྱི་རྩ་ལྟུང་འབྱུང་བའི་རིན་ཐང་གི་ཚད་ཡིན་ཞིང་ཀར་ཤ་པ་ནའི་བཞི་ཆའི་རིན་ཐང་གི་ཚད་ལ་ཆུང་ཚད། འབྲིང་ཚད། ཆེ་ཚད་དང་གསུམ་ལས། དང་པོ་ནི། ལུང་གཏམ་གྱི་གཞི་ལས། བཙུན་པ་མ་ཤ་ཀ་གསུམ་བརྐུས་ན་ཕམ་པར་འགྱུར་བར་མཆིས་སམ། བཀའ་སྩལ་པ། །
ཡོད་དེ་ཅེས་གསུངས་པ་ལྟར། །
མ་ཤ་ཀ་གསུམ་ནི་ཀར་ཤ་པ་ནའི་བཞི་ཆའི་ཚད་དུ་བྱས། དེའི་ཚེ་མ་ཤ་ཀ་བཅུ་གཉིས་ཀར་ཤ་པ་ནི་རང་གི་རིན་ཐང་གི་ཚད་དུ་བྱེད་དགོས་པས། གསུམ་ཉིད་ནི་ཀ་ཤ་པ་ནི་བཞི་ཆའི་ཚད་ཡིན་ནོ། །
གང་ན་དེའི་ཚིགས་ཉིད་བཅུ་གཉིས་ཡིན་པ་དེ་ལ་རྟེན་ནས་སོ། །
ཞེས་པའི་གཞུང་ཅིག་ཐོབ་བོ། །
ཀ་ཀ་ནི་ཞེས་བྱ་བ་ནི་འགྲོན་བུ་ཉི་ཤུའི་རིན་ཐང་གི་ཚད་དང་། །
མ་ཤ་ཀ་ནི་འགྲོན་བུ་

༼༡༡༡༽
བརྒྱད་ཅུའི་རིན་ཐང་གི་ཚད་ཡིན་པར་རྒྱ་ཆེར་འགྲེལ་ལས་གསུངས་སོ། །
དེས་ན་འགྲོན་བུ་བརྒྱད་ཅུ་ཕྲག་གསུམ་མམ། དེ་དང་རིན་ཚད་མཉམ་པའི་དངོས་པོ་ནི་མ་བྱིན་ལེན་གྱི་ཕམ་པ་འབྱུང་བའི་རིན་ཐང་ཆུང་ཚད་ཡིན་ནོ། །
འབྲིང་ཚད་ལ་འབྲིང་གི་ཆུང་ཚད་འབྲིང་གི་འབྲིང་ཚད་འབྲིང་གི་ཆེ་ཚད་དང་གསུམ། དང་པོ་ནི། མ་ཤ་ཀ་བཅུ་དྲུག་ལ་ཀར་ཤ་པ་ནའི་ཚད་དུ་བྱེད་པ་དེའི་ཚེ་དེའི་བཞི་ཆ། མ་ཤ་ཀ་བཞི་ནི་ཕམ་པ་འབྱུང་བའི་རིན་ཐང་གི་ཚད་ཡིན་ཏེ། དེའི་ཚེ་མ་ཤ་ཀ་བཞི་ནི་ཀར་ཤ་པ་ནའི་བཞི་ཆའི་ཚད་ཡིན་པས་སོ། །
གཉིས་པ་འབྲིང་གི་འབྲིང་ཚད་ནི། མ་ཤ་ཀ་ཉི་ཤུ་ལ་ཀར་ཤ་པ་ནའི་ཚད་དུ་བྱེད་པ་དེའི་ཚེ་དེའི་བཞི་ཆ་མ་ཤ་ཀ་ལྔ་ནི་ཕམ་པ་འབྱུང་བའི་རིན་ཐང་གི་ཚད་ཡིན་ཏེ། །
དེའི་ཚེ་མ་ཤ་ཀ་ལྔ་ནི་ཀར་ཤ་པ་ནའི་བཞི་ཆའི་ཚད་ཡིན་པས་སོ། །
མདོ་རྩ་བར་མ་ཤ་ཀ་ལྔ་གསུངས་པ་ཡང་འདིའི་སྐབས་དང་འབྲེལ་ལོ། །
གསུམ་པ་འབྲིང་གི་ཆེ་ཚད་ནི། མ་ཤ་ཀ་སུམ་ཅུ་རྩ་གཉིས་ལ་ཀར་ཤ་པ་ནའི་ཚད་དུ་བྱེད་པ་དེའི་ཚེ་དེའི་བཞི་ཆ་མ་ཤ་ཀ་བརྒྱད་ནི་ཕམ་པ་འབྱུང་བའི་རིན་ཐང་གི་ཚད་ཡིན་ཏེ། དེའི་ཚེ་མ་ཤ་ཀ་བརྒྱད་ནི་ཀར་ཤ་པ་ནའི་བཞི་ཆའི་ཚད་ཡིན་པས་སོ། །
ཐོག་མཐའ་གཉིས་པོ་འདི་ནི་རྒྱ་ཆེར་འགྲེལ་ལས། །
ལ་ལར་ནི་མ་ཤ་ཀ་བཅུ་དྲུག་ཉིད་ལ་ཀར་ཤ་པ་ནི་གཅིག་ཡིན་ལ། ལ་ལར་ནི་མ་ཤ་ཀ་སུམ་ཅུ་རྩ་གཉིས་ཉིད་ལ་ཀར་ཤ་པ་ནི་གཅིག་ཡིན་པས་ཞེས་གསུངས་པའི་དོན་ཡིན་ནོ། 

༼༡༡༢༽
གསུམ་པ་ཆུང་འབྲིང་ཆེ་གསུམ་གྱི་ཟླས་ཕྱེ་བའི་ཆེ་ཚད་ནི་ཡུལ་དུས་གང་དུ་མ་ཤ་ཀ་བཞི་བཅུ་ལ་ཀར་ཤ་པ་ནའི་ཚད་དུ་བྱེད་པ་དེའི་ཚེ། དེའི་བཞི་ཆ་མ་ཤ་ཀ་བཅུ་ནི་དགེ་སློང་ལ་ཕམ་པ་དང་། དགེ་ཚུལ་ལ་མ་བྱིན་ལེན་གྱི་རྩ་ལྟུང་འབྱུང་བའི་རིན་ཐང་གི་ཚད་ཡིན་ཏེ། དེའི་ཚེ་མ་ཤ་ཀ་བཅུ་ནི་ཀར་ཤ་པ་ནའི་བཞི་ཆའི་ཚད་ཡིན་པས་སོ། །
འདི་ནི་ལུང་གཏམ་གྱི་གཞི་ལས་མ་ཤ་ཀ་ལྔ་ལས་ལྷག་པ་བརྐུས་ན་ཕམ་པར་མི་འགྱུར་བ་མཆིས་སམ། །
བཀའ་སྩལ་པ། ཡོད་དེ། གང་ན་མ་ཤ་ཀ་བཞི་བཅུ་ལ་ཀར་ཤ་པ་ནི་གཅིག་ཏུ་གྱུར་ནའོ། ཞེས་གསུངས་པའི་དོན་ཡིན་ནོ། །

དེ་ལྟར་གནས་སྐབས་ལྔ་ལས། དང་པོའི་ཚེ་བཅས་ལྡན་དགེ་སློང་སོགས་ཀྱིས་མ་ཤ་ཀ་སུམ་ཙམ་བརྐུས་པས་ཕམ་པ་འབྱུང་བ་དང་། གཉིས་པའི་ཚེ་གསུམ་ཙམ་བརྐུས་པ་ལ་དེ་མི་འབྱུང་བར་བཞི་བརྐུས་པས་ཕམ་པར་འགྱུར། གསུམ་པའི་ཚེ་བཞི་བརྐུས་པས་ཕམ་པ་མི་འབྱུང་བར་ལྔ་བརྐུས་པས་ཕམ་པ་འབྱུང་བ་སོགས་རིགས་སྒྲེའོ། དེས་ན་མ་བྱིན་ལེན་གྱི་ཕམ་པ་ལ་ཕམ་པ་འབྱུང་བའི་རིན་ཐང་གི་ཚད་ཀྱི་སྒོ་ནས་དབྱེ་བ་ལྔ་ཡོད་དེ། རིན་ཐང་ཆུང་ཚད་ཀྱི་དབང་དུ་བྱས་པའི་ཕམ་པ་འབྲིང་གི་ཆུང་ཚད་ཀྱི་དབང་དུ་བྱས་པའི་ཕམ་པ་འབྲིང་གི་འབྲིང་ཚད་ཀྱི་དབང་དུ་བྱས་པའི་ཕམ་པ། འབྲིང་གི་ཆེ་ཚད་ཀྱི་དབང་དུ་བྱས་པའི་ཕམ་པ། རིན་ཐང་ཆེན་པོའི་དབང་དུ་བྱས་པའི་ཕམ་པ་རྣམས་སོ། །
དང་པོ་ནི། བཅས་ལྡན་དགེ་སློང་གིས་ཀར་ཤ་པ་ནི་ཤིན་ཏུ་མང་བའི་དུས་སུ་

༼༡༡༣༽
དེའི་བཞི་ཆའི་ཚད་ཀྱི་མ་ཤ་ཀ་གསུམ་བརྐུས་པ་ལས་བྱུང་བའི་ཕམ་པ་ལྟ་བུ། གཉིས་པ་ནི། ཀར་ཤ་པ་ནི་མང་བའི་དུས་སུ་བཅས་ལྡན་དགེ་སློང་གིས་མ་ཤ་ཀ་བཞི་བརྐུས་པའི་ཕམ་པ་ལྟ་བུ། གསུམ་པ་ནི། ཀར་ཤ་པ་ནི་མང་ཉུང་འབྲིང་པའི་དུས་སུ་བཅས་ལྡན་དགེ་སློང་གིས་མ་ཤ་ཀ་ལྔ་བརྐུས་པའི་ཕམ་པ་ལྟ་བུ། བཞི་པ་ནི། ཀར་ཤ་པ་ནི་དཀོན་ལ་གཏོགས་པའི་དུས་སུ་བཅས་ལྡན་དགེ་སློང་གིས་མ་ཤ་ཀ་བརྒྱད་བརྐུས་པའི་ཕམ་པ་ལྟ་བུ། ལྔ་པ་ནི། ཀར་ཤ་པ་ནི་ཤིན་དུ་དཀོན་པའི་དུས་སུ་བཅས་ལྡན་དགེ་སློང་གིས་མ་ཤ་ཀ་བཅུ་བརྐུས་པའི་ཕམ་པ་ལྟ་བུའོ། །
འདི་དག་ལ་དུས་དང་ཚེ་སྦྱར་ནས་རྩི་པ་གལ་ཆེ་ཡིས། ཁ་ཡངས་ལ་བཏང་ན་འཇུག་པ་འཆོལ་ཉེར་ཡོད། དེ་ལྔའི་ནང་ནས་གང་གཙོ་ཆེ་སྙམ་ན། ཁ་ཅིག་འབྲིང་གི་འབྲིང་ཚད་གཙོ་ཆེ་གསུངས་པ་བྱུང་འདུག་ཀྱང་། ཡུལ་དུས་དང་སྦྱར་ནས་རྩི་བ་མ་གཏོགས། ལྔ་པོ་དེ་ལ་གཙོ་ཆེ་ཆུང་འཆད་མི་རིགས་སོ། །
འབྲིང་གི་འབྲིང་ཚད་ཀྱི་ཚེ་འགྲོན་བུ་བཞི་བརྒྱའི་ཚད་དང་མཉམ་པའི་དངོས་པོ་མ་བྱིན་ལེན་གྱི་རྩ་ལྟུང་འབྱུང་བའི་ཚད་ཡིན་ཏེ། དེའི་ཚེ་དེ་ཀར་ཤ་པ་ནིའི་བཞི་ཆའི་ཚད་ཡིན་པའི་ཕྱིར། དེ་དེ་ཡིན་ཏེ། དེའི་ཚེ་མ་ཤ་ཀ་ལྔ་ཀར་ཤ་པ་ནའི་བཞི་ཆའི་ཚད་ཡིན་པ་གང་ཞིག མ་ཤ་ཀ་རེ་རེ་འགྲོན་བུ་བརྒྱད་ཅུའི་ཚད་དུ་བྱེད་པའི་ཕྱིར་ཏེ། རྒྱ་ཆེར་འགྲེལ་ལས། ཀ་ཀ་ནི་བཞི་ལ་ནི་མ་ཤ་ཀ་གཅིག་སྟེ། འགྲོན་བུ་བརྒྱད་ཅུའི་རིན་ཐང་གི་མིང་ཡིན་ནོ། །
ཞེས་

༼༡༡༤༽
གསུངས་པའི་ཕྱིར། རྒྱུ་མཚན་དེའི་ཕྱིར་ན། བོད་འདིར་འབྲུ་མང་བའི་དུས་སུ་ནས་ཁལ་བཞི་ཙམ་བརྐུས་ན་ཕམ་པ་འབྱུང་བའི་རིན་ཐང་གི་ཚད་ཚང་སྟེ། འབྲུ་མང་བའི་དུས་སུ་འགྲོན་བུ་ལྔ་ཙམ་རེ་ལ་ནས་བྲེ་རེའི་རིན་ཐང་རིགས་པས་སོ། །
དེས་མཚོན་ནས་འབྲུ་དཀོན་པའི་དུས་སུ་ནས་ཁལ་གཉིས་ཙམ་དང་། མུ་གེ་ལ་སོགས་པའི་དུས་སུ་ནས་ཁལ་ཕྱེད་ཙམ་ལ་ཡང་རིན་ཐང་ཚང་བས་དེ་ཙམ་བརྐུས་ན་ཡང་ཕམ་པ་འབྱུང་བ་ཡོད་དོ། །
རིན་ཐང་མ་ཚང་བ་བརྐུས་ན་ཡང་མ་བྱིན་ལེན་གྱི་ལྟུང་བར་འགྱུར་ཏེ། རིན་ཐང་མ་ཚང་བའི་ལྟུང་བ་ཕལ་ཆེར་ནི་ཕམ་པའི་ཆར་གཏོགས་ཀྱི་སྦོམ་པོ་དང་། ཕྲ་མོ་འགའ་ཞིག་ནི་ཉེས་བྱས་ཡིན་ནོ། །
ལྟུང་བ་འདི་ནི་ཀུན་ལ་འབྱུང་ཉེ་ཞིང་། འབྱུང་ཚུལ་ཡང་རྣམ་གྲངས་མང་ལ་ཤེས་དཀའ་བ་ཡིན་པས་འཕྲང་ཆེན་འདི་ལ་ཀུན་གྱིས་བཟབ་འཚལ་ལོ། །
འོ་ན་མངོན་སུམ་དུ་ཕྲོགས་པ་འདི་བརྐུས་པ་ཡིན་ནམ་མ་ཡིན་ན་ལྟུང་བ་ཇི་ལྟར་འབྱུང་ཞེ་ན། མི་གཞན་གྱི་རིན་ཐང་ཚང་བ་ཡིན་ཆད་ཀྱི་ནོར་ལ་སོགས་པ་ཕྲོགས་ནས་རང་གིས་བདག་གིར་བྱས་ན་དགེ་སློང་ལ་ཕམ་པ་དང་། དགེ་ཚུལ་ལ་ཕམ་འདྲའི་རྩ་ལྟུང་འབྱུང་སྟེ། སུམ་བརྒྱ་པར། མངོན་སུམ་ཕྲོགས་པའང་དེ་དང་འདྲ། ཞེས་གསུངས་པའི་ཕྱིར། གོང་དུ་ནས་ཁལ་ཕྱེད་ལ་སོགས་པ་རིན་ཐང་གི་ཚད་དུ་བཤད་པ་དེ་རྩ་ལྟུང་འབྱུང་བའི་རིན་ཐང་གི་མ་མཐའི་ཚད་ཡིན་པས། དེ་ལས་ལྷག་པ་མི་གཞན་གྱི་ཡོ་བྱེད་དང་། ཡུལ་མཁར་

༼༡༡༥༽
ཞིང་ལ་སོགས་པ་དངོས་སུ་ཕྲོགས་པ་དང་། གཡོ་ཐབས་སུ་འཇབས་བུས་བདག་གིར་བྱས་ན་ཕམ་པ་འབྱུང་བ་ལྟ་སྨོས་ཀྱང་ཅི་དགོས། གཞན་ཡང་རིན་གཞལ་དུ་མེད་པའི་སངས་རྒྱས་ཀྱི་སྐུ་དང་གསུང་རབ་གླེགས་བམ་ལ་སོགས་པ་ཕྲོགས་པའི་མ་བྱིན་ལེན་བྱས་ན་ཡང་ཚད་ལས་ཀྱང་ཕམ་པ་ལྕི་བར་འབྱུང་། མཆོད་པ་དང་། ཀླག་པ་ལ་སོགས་པའི་དོན་དུ་ཡིན་ན་ཉེས་བྱས་ཙམ་དུ་བཤད་དོ། །
མ་བྱིན་ལེན་གྱི་རིན་ཐང་གི་ཚད་ཅེས་པ་མཁས་པ་རྣམས་ཀྱི་ཞལ་སྒོར་རླུང་ལྟར་གྲགས་ཀྱང་ཚིག་ཅུང་ཟད་སྦོམ་ཡོར་དུ་འགྲོ་སྟེ། མ་བྱིན་ལེན་སྤྱི་ལ་རིན་ཐང་གི་ཚད་བརྩི་མི་དགོས་པས་སོ། །
དེས་ན་མ་བྱིན་ལེན་གྱི་ཕམ་པའམ་དེའི་རྩ་ལྟུང་འབྱུང་བའི་རིན་ཐང་གི་ཚད་ཅེས་ཞིབ་ཆ་སྦྱར་ན་ལེགས་སམ་སྙམ། མ་བྱིན་ལེན་གྱི་ལྟུང་བ་ཙམ་འབྱུང་བའི་ཚད་ལ་རིན་ཐང་ངེས་པ་མེད་ཅིང་། རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་རྩ་ལྟུང་འཁྲུལ་སྤོང་ལས། དེ་ལ་རིན་ཐང་ནི་ནང་མ་གཅིག་འགྲངས་པའི་ཁ་ཟས་བྱས་ན་ཅུང་ཟད་དང་བཅས་པའི་བར་དུ་གྱུར་པ་ཕན་ཆད་ཀྱི་ལོངས་སྤྱོད་དེ། ཅེས་གསུངས་པའི་དགོངས་པ་རྗེས་འཇུག་ལ་ཐུགས་བརྩེ་བས་སྤྱོད་པ་དོག་ཕྱོགས་ནས་བཀག་པ་ཡིན་ནོ། །
འདུལ་འཛིན་དག་གཡོས་སུ་བྱས་པའི་ཁ་ཟས་རིན་ཐང་གི་ཚད་དུ་མི་བཞེད་པ་ནི་འདུལ་བ་རང་རྐང་དང་མཐུན་ཏེ། མདོ་རྩ་ལས། ཟན་དྲོན་དང་། འབྲས་ཆན་དང་། ཕྱེ་དང་། ཉ་ཤ་

༼༡༡༦༽
དང་། ཤ་དང་། འཁུར་བ་ལ་སོགས་པའི་བསོད་སྙོམ་གཞི་མེད་པ་ནོད་པའོ། །
ཞེས་དང་། དེའི་རྒྱ་ཆེར་འགྲེལ་དུ་འདུལ་ལུང་དྲངས་པ་ལས། དགེ་སློང་གི་བསོད་སྙོམ་འབྲས་ཆན་གཞི་མེད་པ་བསླངས་ནས་འགྱོད་པ་སྐྱེས་པ་དང་། བཅོམ་ལྡན་འདས་ཀྱིས་བཀའ་སྩལ་པ། ཕམ་པར་མི་འགྱུར་ཏེ་ཉེས་པ་སྦོམ་པོར་འགྱུར་རོ། །
ཞེས་གསུངས་པའི་ཕྱིར། འདིར་ཁ་ཅིག མ་བྱིན་ལེན་གྱི་ཕམ་པ་ཡིན་ན། བརྐུ་འམ་བརྐུར་བཅུག་པ་དག་གིས་སོ། མངགས་པས་ཀྱང་ངོ་། ཞེས་པའི་དངོས་བསྟན་གྱི་ཕམ་པ་ཡིན་པས་ཁྱབ། མ་བྱིན་ལེན་གྱི་ཕམ་པ་ཡིན་ན། མ་བྱིན་པའོ། །
མ་ཤ་ཀ་ལྔ་ལ་སོགས་པའོ། །
ཞེས་པའི་དངོས་བསྟན་གྱི་ཕམ་པ་ཡིན་པས་ཁྱབ། རྐུ་སེམས་ཀྱིས་ཀུན་ནས་བསླངས་པའི་མ་བྱིན་ལེན་གྱི་རྩ་ལྟུང་ཡིན་ན། རྐུ་སེམས་ཀྱིས་སོ། །
ཞེས་པའི་དངོས་བསྟན་གྱི་ལྟུང་བ་ཡིན་པས་ཁྱབ། བཅས་ལྡན་དགེ་སློང་གི་མིའི་ནོར་རྐུ་སེམས་ཀྱིས་མ་བྱིན་པར་བསླངས་པའི་ལྟུང་བ་ཡིན་ན། མིའི་རྒྱུད་ཀྱིས་ཡོངས་སུ་བཟུང་བའོ། །
དེར་འདུ་ཤེས་པས་སོ། །
ཞེས་པའི་དངོས་བསྟན་གྱི་ལྟུང་བ་ཡིན་པས་ཁྱབ། མིའི་རྒྱུད་ཀྱི་སོགས་དྲངས་མ་ཐག་པ་དེའི་དངོས་བསྟན་གྱི་ཕམ་པ་ཡིན་ན། ནོར་བདག་མིའི་ནོར་ལ་མིའི་ནོར་དུ་འདུ་ཤེས་པའི་ལྟུང་བ་ཡིན་པས་ཁྱབ་ཟེར་བ་རྣམས་མི་འཐད་དེ། དམ་བཅའ་དང་པོ་ལ། བཅས་ལྡན་དགེ་སློང་གིས་སྔགས་ཀྱི་མཐུས་མིའི་ནོར་ཚུར་བཀུག་སྟེ་རང་གི་མིག་ལམ་

༼༡༡༧༽
དུ་སྣང་ནས་ཐོབ་བློ་སྐྱེས་པའི་ཕམ་པ་དེ་ཆོས་ཅན། དེར་ཐལ། དེའི་ཕྱིར་ཏེ། ཆོས་ཅན་ཡིན་པའི་ཕྱིར། མ་གྲུབ་ན་དེ་དེར་ཐལ། དེ་ཡོད་པའི་ཕྱིར་ཏེ། སུམ་བརྒྱ་པ་ལས། གསང་སྔགས་དག་གིས་རྐུ་བྱ་བརྐུ་བྱེད་ན། །
རང་གི་མིག་སྔར་སྣང་ན་དེ་བརྐུས་ཡིན། །
ཞེས་གསུངས་པ་འཐད་པའི་ཕྱིར། རྩ་བར་འདོད་ན། དེ་ཆོས་ཅན། དེའི་དངོས་བསྟན་གྱི་ཕམ་པ་མ་ཡིན་པར་ཐལ། བརྐུའམ་བརྐུར་བཅུག་པ་དག་གིས་སོ། །
ཞེས་པའི་དངོས་བསྟན་གྱི་ཕམ་པ་ཡང་མ་ཡིན། མངགས་པས་ཀྱང་ངོ་ཞེས་པའི་དངོས་བསྟན་གྱི་ཕམ་པ་ཡང་མ་ཡིན་པའི་ཕྱིར། དང་པོ་མ་གྲུབ་ན། དེར་ཐལ། དགེ་སློང་རང་གི་ལུས་ཀྱི་སྒོ་ནས་བརྐུས་པ་དང་བརྐུར་བཅུག་པའི་ལྟུང་བ་གང་རུང་མ་ཡིན་པའི་ཕྱིར་ཏེ། དགེ་སློང་རང་གི་སྔགས་ཀྱི་མཐུས་གཞན་གྱི་ནོར་བཀུག་ནས་བརྐུས་པའི་ལྟུང་བ་ཡིན་པའི་ཕྱིར། གཉིས་པ་མ་གྲུབ་ན། དེར་ཐལ། གཞན་ལ་མངགས་ནས་བརྐུར་བཅུག་པ་དང་། བརྐུས་པ་གང་རུང་གི་ལྟུང་བ་མ་ཡིན་པའི་ཕྱིར་ཏེ། དགེ་སློང་རང་གི་སྔགས་ཀྱི་མཐུས་གཞན་གྱི་ནོར་བཀུག་ནས་བརྐུས་པའི་ལྟུང་བ་ཡིན་པའི་ཕྱིར། གཉིས་པ་ལ། བཅས་ལྡན་དགེ་སློང་གིས་མ་ཤ་ཀ་གསུམ་བརྐུས་པ་ལས་བྱུང་བའི་མ་བྱིན་ལེན་གྱི་ཕམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་དེར་ཐལ། དེ་ཡོད་པའི་ཕྱིར་ཏེ། ལུང་གཏམ་གྱི་གཞི་ལས། བཙུན་པ་མ་ཤ་ཀ་གསུམ་བརྐུས་ན་ཕམ་པར་འགྱུར་བ་མཆིས་སམ། བཀའ་སྩལ་བ། ཡོད་དེ་ཅེས་པ་

༼༡༡༨༽
གསུངས་པ་འཐད་པའི་ཕྱིར། འདོད་ན། དེ་ཆོས་ཅན། མ་ཤ་ཀ་ལྔ་འམ། ལྔ་ལས་ལྷག་པ་གང་རུང་བརྐུས་པའི་ལྟུང་བ་ཡིན་པར་ཐལ། འདོད་པ་དེའི་ཕྱིར། ཁྱབ་པ་གཞུང་ཚིག་གིས་དངོས་སུ་གྲུབ། གསུམ་པ་ལ། བཅས་ལྡན་དགེ་ཚུལ་གྱིས་མིའི་ནོར་རིན་ཐང་ཚང་བ་རྐུ་སེམས་ཀྱིས་བརྐུས་པའི་རྩ་ལྟུང་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། བཅས་ལྡན་དགེ་ཚུལ་གྱིས་རྐུ་སེམས་ཀྱིས་ཀུན་ནས་བསླངས་པའི་མ་བྱིན་ལེན་གྱི་རྩ་ལྟུང་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། མ་གྲུབ་ན་དེ་དེར་ཐལ། དེ་ཡོད་པའི་ཕྱིར་ཏེ། བཅས་ལྡན་དགེ་ཚུལ་ལ་མ་བྱིན་ལེན་གྱི་རྩ་ལྟུང་འབྱུང་བ་ཡོད་པའི་ཕྱིར། རྩ་བར་འདོད་ན། དེ་ཆོས་ཅན། མདོ་རྩ་བའི་དངོས་བསྟན་གྱི་མ་བྱིན་ལེན་གྱི་རྩ་ལྟུང་ཡིན་པར་ཐལ། འདོད་པའི་ཕྱིར། འདོད་ན། དགེ་སློང་ཕ་མ་གང་རུང་གི་མ་བྱིན་ལེན་གྱི་ཕམ་པ་ཡིན་པར་ཐལ། འདོད་པའི་ཕྱིར། ཁྱབ་སྟེ། མདོ་རྩ་བའི་དངོས་བསྟན་གྱི་སྐབས་ཐོབ་ཀྱི་ལྟུང་བ་ཡིན་ན། དགེ་སློང་ཕ་མ་གང་རུང་གི་ལྟུང་བ་ཡིན་དགོས་པའི་ཕྱིར། བཞི་པ་ལ། བཅས་ལྡན་དགེ་སློང་གིས་སྒྲ་མི་སྙན་པའི་མིའི་ནོར་རྐུ་སེམས་ཀྱིས་བརྐུས་པའི་ལྟུང་བ་ཆོས་ཅན། དེར་ཐལ། དེའི་ཕྱིར། ཆོས་ཅན་ཡིན་པའི་ཕྱིར། མ་གྲུབ་ན། དེ་དེར་ཐལ། དེ་ཡོད་པའི་ཕྱིར་ཏེ། དེ་མ་བྱིན་ལེན་གྱི་ཕམ་པའི་ཆར་གཏོགས་ཀྱི་སྦོམ་པོ་ཡིན་པའི་ཕྱིར་ཏེ། རྒྱ་ཆེར་འགྲེལ་ལས། དཔེར་ན་བྱང་གི་སྒྲ་མི་སྙན་པ་རྣམས་ཀྱི་རྫས་བརྐུས་པ་བཞིན་སྟེ། གལ་ཏེ་རྐུ་སེམས་མེད་ན་

༼༡༡༩༽
དེའི་ཚེ་ལྟུང་བ་མེད་དེ། བདག་གི་བ་མེད་པའི་ཕྱིར་རོ། །
ཅི་སྟེ་རྐུ་སེམས་བསྐྱེད་པར་བྱེད་ན་ཉེས་པ་སྦོམ་པོར་འགྱུར་རོ། །
ཞེས་གསུངས་པ་འཐད་པའི་ཕྱིར། རྩ་བར་འདོད་ན། དེ་ཆོས་ཅན། མིས་བདག་ཏུ་བཟུང་བའི་ནོར་བརྐུས་པ་ལས་བྱུང་བའི་ལྟུང་བ་ཡིན་པར་ཐལ། འདོད་པའི་ཕྱིར། འདོད་ན། དེ་མ་ཡིན་པར་ཐལ། མིས་བདག་ཏུ་མ་བཟུང་བའི་ནོར་བརྐུས་པའི་ལྟུང་བ་ཡིན་པའི་ཕྱིར་ཏེ། སྒྲ་མི་སྙན་པའི་མིའི་ནོར་བརྐུས་པའི་ལྟུང་བ་གང་ཞིག སྒྲ་མི་སྙན་པའི་མི་ལ་ནོར་ལ་འཛིན་བདག་མེད་པའི་ཕྱིར། ཕྱི་མ་གྲུབ་སྟེ། མདོ་རྩ་བ་ལས། བྱང་གི་སྒྲ་མི་སྙན་ན་ནི་ཡོངས་སུ་འཛིན་པ་མེད་དོ། །
ཅེས་གསུངས་པའི་ཕྱིར། ལྔ་པ་ལ་བཅས་ལྡན་དགེ་སློང་གི་ནོར་བདག་མིའམ་མི་མ་ཡིན་གང་ཡིན་ཐེ་ཚོམ་ཟ་བའི་ངང་ནས་དོན་ལ་མིའི་ནོར་བརྐུས་པའི་ཕམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། མདོ་རྩ་བའི་དངོས་བསྟན་གྱི་ཕམ་པ་ཡིན་པའི་ཕྱིར། ཁྱབ་སྟེ། མ་བྱིན་ལེན་གྱི་ཕམ་པ་ཡིན་ན། གཞི་བསམ་སྦྱོར་བ་གྲུབ་པའི་ཡན་ལག་ཀུན་ཚང་བའི་ལྟུང་བ་ཡིན་པའི་ཕྱིར། གོང་དུ་མ་གྲུབ་ན། དེར་ཐལ། མ་བྱིན་ལེན་གྱི་ཕམ་པ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། དེ་མ་ཡིན་པར་ཐལ། ནོར་བདག་མིའི་ནོར་ལ་ཐེ་ཚོམ་ཟ་བའི་ལྟུང་བ་ཡིན་པའི་ཕྱིར་ཏེ། ནོར་བདག་མིའི་ནོར་ལ་མིའི་ནོར་དང་མི་མ་ཡིན་གྱི་ནོར་གང་ཡིན་ཐེ་ཚོམ་དང་བཅས་པའི་ལྟུང་བ་ཡིན་པའི་

༼༡༢༠༽
ཕྱིར་ཏེ། མ་གྲུབ་ན་དེ་དེར་ཐལ། ཆོས་ཅན་ཡིན་པའི་ཕྱིར། སུམ་བརྒྱ་བར། ནོར་གྱི་བདག་པོ་མི་འམ་རི་དྭགས་ཞེས། ངེས་པ་མེད་ན་དངོས་པོའི་དབང་གི་གཞག །ཡིད་གཉིས་གྱུར་ན་ངེས་དང་འདྲ་བར་གཞག །ཅེས་གསུངས་པའི་ཕྱིར། དེས་ན་འདིར་མ་བྱིན་ལེན་གྱི་ཕམ་པ་འབྱུང་བ་ལ། གང་ལས་བརྐུ་བའི་ནོར་བདག་རང་ལས་རྒྱུད་ཐ་དད་ཅིང་ནོར་ཐ་དད་པའི་མ་ཡིན་པ། སྒྲ་མི་སྙན་པ་མ་ཡིན་པ་ཅིག་དགོས། གང་བརྐུ་བའི་དངོས་པོ་ནི། ནོར་བདག་དེས་བདག་ཏུ་བཟུང་བ། རིན་ཐང་ཚང་བ། གཡོས་སུ་བྱས་པའི་ཁ་ཟས་དང་། དུར་ཁྲོད་ཀྱི་རོའི་རྫས་ལྟ་བུ་དམན་པའི་རྫས་མ་ཡིན་པ་ཅིག་དགོས་ཏེ། བཅས་ལྡན་དགེ་སློང་གི་རང་དང་ནོར་ཁ་ཅིག་པ་དང་། སྒྲ་མི་སྙན་པའི་ནོར་དང་། བདག་པོ་མེད་པའི་གཏེར་ལ་སོགས་པ་དང་། རིན་ཐང་མ་ཚང་བ་དང་། དམན་པའི་རྫས་རྣམས་བརྐུས་པ་ལ་སྦོམ་པོ་འབྱུང་བ་ལས་ཕམ་པ་མི་འབྱུང་བར་གསུངས་པའི་ཕྱིར། ཕམ་པ་འབྱུང་བའི་བསམ་པའི་ཡན་ལག་ལ་སྤྱིར་བཏང་མིས་བདག་དུ་བཟུང་བ་ལ་བདག་ཏུ་བཟུང་བའི་འདུ་ཤེས་མ་འཁྲུལ་བ། ཀུན་སློང་སྦྱོར་བ་ནས་མཐར་ཐུག་གི་བར་ལ་རང་དོན་དུ་རྐུ་སེམས་རྒྱུན་མ་ཆད་པར་དགོས་ཏེ། རང་གི་ནོར་ལ་གཞན་གྱི་ནོར་དུ་འདུ་ཤེས་པ་དང་། གཞན་གྱི་ནོར་ལ་རང་གི་ནོར་དུ་འདུ་ཤེས་པ་སོགས་འདུ་ཤེས་འཁྲུལ་པ་དང་། ཀུན་སློང་རང་དོན་དུ་མ་ཡིན་པར་མཆོད་པའི་དོན་དུ་བརྐུ་བ་དང་། ཀུ་

༼༡༢༡༽
རེ་བཞད་གད་ལ་སོགས་པ་དང་། ཆུད་བསེན་པ་དང་། ནོར་བདག་ལ་ངན་བྱས་པའི་བསམ་པས་བརྐུ་ན་རིན་ཐང་ཚང་ན་སྦོམ་པོ་ལས་ཕམ་པ་མི་འབྱུང་བའི་ཕྱིར། སྦྱོར་བའི་ཡན་ལག་ལ་རང་གི་སམ། གཞན་ལ་བཅོལ་ཀྱང་རུང་། མཐུ་དང་འཇབ་བུ་གང་རུང་གིས་མ་ནོར་བར་བརྐུ་བར་རྩོམ་པ་ཡིན་ཏེ། དར་ཡུག་བརྐུ་པར་རྩོམ་རྒྱུ་རས་ཡུག་བརྐུས་པ་སོགས་ལ་སྦོམ་པོ་ལས་ཕམ་པ་མི་སྐྱེ་བའི་ཕྱིར། མཐར་ཐུག་གི་ཡན་ལག་ལ། གནས་ནས་སྤགས་དགོས་པ་རྣམས་ལ་གནས་ནས་སྤགས་ཏེ་ཐོབ་བློ་སྐྱེས་པ་དང་། གནས་ནས་སྤགས་སུ་མི་རུང་བ་ཁང་ཞིང་སོགས་དང་། རྫས་ཀྱི་དངོས་པོ་ཤིན་དུ་ཆེ་བ་མི་ཐག་པ་འགའ་ཞིག་ལ་ཐོབ་བློ་ཙམ་སྐྱེས་པས་ཆོག་སྟེ། དེ་དག་གི་ཚེ་ན་ཕམ་པར་འགྱུར་བའི་ཕྱིར། ཁ་ཅིག གནས་ནས་སྤགས་དགོས་པ་རྣམས་ལ་ཐོབ་བློ་ཡོད་ཀྱང་གནས་སྤགས་མེད་ན་ཕམ་པར་མི་འགྱུར་གསུངས་པ་ནི་བརྟག་པར་བྱ་སྟེ། སུམ་བརྒྱ་པར། དུད་འགྲོ་གྱུར་པ་བཅིངས་ལས་བརྐུ་བ་ན། །
བཅིངས་བཀྲོལ་ཙམ་གྱི་བརྐུས་པར་ཤེས་པར་བྱ། །
ཞེས་གསུངས་པ་འདི་མི་འཐད་པར་ཐལ། བཅས་ལྡན་རབ་བྱུང་གིས་དུད་འགྲོ་བཅིངས་པ་བརྐུ་བ་ན་བཅིངས་པ་བཀྲོལ་བ་ཙམ་གྱིས་བརྐུས་པར་མ་སོང་བའི་ཕྱིར་ཏེ། དེས་དེ་བརྐུ་བ་ན་རྐུ་བྱའི་དུད་འགྲོ་དེ་གནས་ནས་མ་སྤགས་པ་གང་ཞིག རྐུ་བྱའི་དུད་འགྲོ་དེ་ནི་གནས་ནས་སྤག་ཏུ་ཡང་རུང་ཞིང་གནས་

༼༡༢༢༽
ནས་སྤགས་དགོས་པའི་ཕྱིར་རོ། །
ཁྱབ་པ་ཁས། དང་པོ་གྲུབ་སྟེ། རྐུ་བྱའི་དུད་འགྲོ་དེ་བཅིངས་པ་བཀྲོལ་བ་ཙམ་ཡིན་པའི་ཕྱིར། རྟགས་གཞུང་གིས་གྲུབ། གཞན་ཡང་མ་བྱིན་ལེན་གྱི་ལྟུང་བའི་རིགས་རྣམ་གྲངས་མང་སྟེ། བཅས་ལྡན་རབ་བྱུང་གིས་རྒྱལ་པོའི་ཤོ་གམ་གཞལ་དགོས་པའི་སར་ཕྱིན་ན་རང་གི་ཆོས་གོས་དང་ལམ་རྒྱགས་དང་། གཞན་གྱིས་མཆོད་པ་དང་། སྐྱེས་སུ་བསྐུར་བའི་དངོས་པོ་འགའ་ཞིག་མ་གཏོགས། གཞན་དངོས་པོ་ཀུན་ལ་ཤོ་གམ་གཞལ་དགོས་ལ། གལ་ཏེ་ཕྱིར་ལོག་པའམ། ལམ་གཞན་ལ་འཁྱོགས་ནས་ཤོ་གམ་གྱིས་ཡུལ་དེ་འདས་པའི་སར་སླེབས་ན་རིན་ཐང་ཚང་ན་དངོས་གཞི་དང་། མ་ཚང་ན་ཉེས་བྱས་ཕྲ་མོའི་ལྟུང་བ་འབྱུང་སྟེ། མདོ་རྩ་ལས། ཤོ་གམ་ནི་ས་ལས་འདས་ནའོ། །
ཞེས་དང་། ཤོ་གམ་གཞལ་དགོས་པ་དང་བཅས་པས་འགྲོ་བར་མི་བྱའོ། །
ཞེས་གསུངས་པའི་ཕྱིར། དགེ་སློང་རྫུ་འཕྲུལ་དང་ལྡན་པས་ནམ་མཁའ་ལ་འཕུར་ནས་ཤོ་གམ་གྱི་ལས་རྒལ་ན་ཕམ་པའི་ལྟུང་བ་མེད་དེ། རྒྱལ་པོ་ནི་ས་ལ་དབང་བ་ཡིན་གྱིས། ནམ་མཁའ་ལ་མི་དབང་བས་སོ། །
འདིའི་རྒྱབ་རྟེན་དུ་ལུང་དྲངས་པ་ལས། སྦོམ་པོ་འབྱུང་བར་གསུངས་སོ། །
འདིར་ཀུན་མཁྱེན་ནམ་བསོད་ཆེན་པོས། ཤོ་གམ་དེས་གྲུ་བཙས་དང་ལ་བཙས་བཟུང་བའི་རྫས་དང་། གནས་གླ་དང་། ལས་བཅོལ་བའི་གླ་རྣམས་ལ་

༼༡༢༣༽
མཚོན་ནོ། །
འདི་དག་ལ་ཡན་ལག་ཚང་ན་ཕམ་པ། མ་ཚང་ན་སྦོམ་པོ་དང་། ཉེས་བྱས་ཅི་རིགས་པར་འགྱུར་བས་གནས་འདི་ལ་ཚུལ་ཁྲིམས་འདོད་པ་རྣམས་ཀྱི་ཤིན་ཏུ་ཟབ་པར་བྱའོ། །
གཞན་ཉོ་ཚོང་དང་། རང་གཞན་གྱི་ཞིང་ལ་ཆུ་གཏོང་འགོག་དང་། བུན་འགྱེད་དང་། བཤགས་འགྱེད་པའི་གནས་སུ་ཕམ་པ་འབྱུང་བའི་སྒོ་མང་ཞིང་འབྱུང་ཉེའོ། །
ཞེས་གསུངས་པ་ནི་བླང་དོར་གྱི་གནད་སྙིང་པོ་བསྡུས་པའི་བསླབ་བྱ་གདུལ་བྱ་ལ་བརྩེ་བས་གནང་བ་རྗེས་སུ་ཡིད་རང་བ་ལགས། འོན་ཀྱང་དོགས་པ་འདི་དག་ཞུ་བར་བྱ་སྟེ། ཤོ་གམ་དང་གྲུ་བཙས་སོགས་མ་སྤྲད་པས་ཡན་ལག་ཚང་ན་ཕམ་པ་འབྱུང་ཡང་དེ་དག་ལ་ཡན་ལག་ཚངས་པའི་སྐབས་མི་སྲིད་དེ། དེ་ལ་ཡན་ལག་གི་གཙོ་བོ་རྐུ་སེམས་མི་སྲིད་པའི་ཕྱིར་ཏེ། ཤོ་གམ་སྤྲོད་དགོས་ཀྱི་ནོར་དེ་རང་གི་བདག་ཏུ་བཟུང་བཞིན་པ་ཡིན་པས་དེ་ལ་ནི་བརྐུ་སེམས་མི་སྲིད་གལ་ཏེ་རྒྱལ་པོ་ལ་འབུལ་དགོས་ཀྱི་ཤོ་གམ་གྱི་ཆ་དེ་ལ་རྐུ་སེམས་སྐྱེས་སོ་སྙམ་ན། དེ་ཡང་རྒྱལ་པོའི་ལག་ཏུ་མ་བྱིན་ཞིང་། བདག་ཏུ་མ་བཟུང་བས་རྐུ་སེམས་ཀྱི་ཐ་སྙད་མི་ཡོང་། ཐ་སྙད་བྱས་ན་ཡང་གཞན་གྱིས་བདག་ཏུ་མ་བཟུང་བའི་ནོར་བརྐུས་པ་ལ་ཕམ་པ་མི་སྐྱེ་བར་ཡང་ཡང་གསུངས་པས། འདི་ལ་དོགས་སེལ་གྱི་ལེགས་བཤད་བཀའ་སྩལ་པར་འོས་སོ། །

གྲུ་བཙས་སོགས་ལ་ཡང་དོགས་པ་ཡོད་མེད་བསྒྲེའོ། དེ་བཞིན་དུ་

༼༡༢༤༽
ཆུ་གཏོང་འགོག་ལས་ཕམ་པ་འབྱུང་ན་དེའི་ཚེ་ལོ་ཐོག་ལ་རྐུ་སེམས་སྐྱེས་སམ་ཆུ་ལ་རྐུ་སེམས་སྐྱེས། དང་པོ་ནི། མ་ཡིན་ཏེ་ལོ་ཐོག་མ་འོངས་པས་ད་ལྟ་བ་རྐུ་རྒྱུ་མེད་པའི་ཕྱིར། ཆུ་ལ་ཡང་རྐུ་སེམས་མ་ཡིན་ཏེ། འོད་ལྡན་ལས། འདིར་བརྐུ་བ་ནི། ལོ་ཐོག་ལེགས་པ་ལ་བརྟེན་པ་ཡིན་གྱིས། ཆུ་ལ་ནི་མ་ཡིན་ཏེ། ཞེས་དང་། ཕ་རོལ་གྱི་འགྲིབ་ཞིང་རང་གི་ལོ་ལེགས་ལ་དེའི་ཚེ་དངོས་གཞིར་འགྱུར་ཏེ། ཞེས་གསུངས་པས་ཆུ་གཏོང་འགོག་ལས་རང་གི་ལོ་ལེགས་པའི་ཚེ་ལྟུང་བའི་དངོས་གཞི་གྲུབ་པར་བསྟན་པའི་ཕྱིར། གཞན་དུ་ན་ཞིང་ལ་འབྲུ་ཁལ་བཞི་ཡན་གྱི་བསྐྱེད་འཕེལ་ཡོང་བའི་ཆུ་བརྐུས་པའི་བྱ་བ་གྲུབ་པ་ལས་ཕམ་པ་འབྱུང་རིགས་པར་འགྱུར་ཏེ། ཆུ་ནི་རྐུ་བྱའི་དངོས་པོ་དང་། རྐུ་སེམས་སྐྱེ་བའི་གཞི་ཡིན་པས་སོ། །
འདོད་ན་འོད་ལྡན་གྱི་ལུང་དྲངས་མ་ཐག་པ་དེ་དང་འགལ་བར་འགྱུར་རོ། །
ཞེས་ཞུས་ན་དོགས་བསེལ་བཀའ་སྩལ་རིགས་སོ། །
འདིའི་གཞིའི་ཡན་ལག་ལ། མདོ་རྩར་མིའི་རྒྱུད་ཀྱིས་སོགས་དང་། སུམ་བརྒྱ་པ་ལས། མིའི་རྫས་སུ་འདུ་ཤེས་མི་གཞན་ནོར། །
མ་བྱིན་རིན་ཐང་ཚང་མིས་བདག་གིར་བྱེད། ཞེས་མིའི་རྒྱུད་ཀྱིས་ཡོངས་སུ་བཟུང་བའི་ནོར་ལྟུང་བ་འབྱུང་བའི་གཞི་ཡིན་པར་བསྟན་ནས་དེར་མ་ཟད་མིའི་རྒྱུད་ཀྱིས་ཡོངས་སུ་བཟུང་བ་ཡིན་པར་འདུ་ཤེས་དང་ལྡན་དགོས་པར་གསུངས་ལ། དེ་ལྟར་ན་གསུམ་བརྒྱ་པ་ལས། ནོར་གྱི་བདག་པོ་མིའི་རི་དྭགས་ཞེས། ངེས་པ་མེད་ན་དངོས་པོའི་དབང་གིས་གཞག །

༼༡༢༥༽
ཡིད་གཉིས་གྱུར་ན་དེས་དང་འདྲ་བར་གཞག །ཅེས་གསུངས་པས། ནོར་བདག་མི་དང་མི་མ་ཡིན་གང་ཡིན་གྱི་ངེས་པ་མེད་པ་ལ་རྟོག་དཔྱོད་མ་བཏང་བར་གྱ་ཚོམ་དུ་བརྐུས་པ་དང་། ནོར་བདག་གང་ཡིན་ཐེ་ཚོམ་ཟ་ཞིང་རིན་ཐང་ཚང་བའི་དངོས་པོ་བརྐུས་པ་ལ་ཕམ་པ་བསྐྱེད་པར་འདུལ་འཛིན་དག་བཞེད་པར་འགྱུར་བ་འདི་མི་འཐད་པར་འགྱུར་ཏེ། ཕམ་པ་བསྐྱེད་པ་ལ་ནོར་བདག་མིའི་རྒྱུད་ཀྱིས་བཟུང་བ་ལ་བཟུང་བ་ལྟར་དུ་འདུ་ཤེས་དང་ལྡན་དགོས་པའི་ཕྱིར་ཏེ། གོང་གི་ལུང་དེ་རྣམས་དང་། རྒྱ་ཆེར་འགྲེལ་ལས་ཀྱང་། མིའི་རྒྱུད་ཀྱིས་ཡོངས་སུ་བཟུང་བ་ཡིན་པར་འདུ་ཤེས་པས་སོ། །
ཞེས་གསུངས་པའི་ཕྱིར། ཞེས་ཞུས་ན་འདུལ་འཛིན་དག་དོགས་སེལ་ཇི་ལྟར་གསུངས། འདིའི་མཐར་ཐུག་གི་ཡན་ལག་ལ་སྐྱིད་ཚལ་བས་གནས་ནས་སྤག་ཏུ་རུང་བའི་དངོས་པོ་ལ་གནས་སྤགས་ཀྱི་ཁྱད་པར་དུ་བྱས་པའི་ཐོབ་བློ་སྐྱེས་པ་ཅིག་དགོས་གསུངས་པ་ཡང་ཁྱབ་པ་ཆེས་ཏེ། དགེ་སློང་དབང་ཆེན་པོ་དག་གིས་གནས་ནས་སྤོག་རུང་ལ་ཡང་ཐོབ་བློ་སྐྱེས་པ་ཙམ་གྱི་ཆོག་པ་མང་དུ་ཡོད་པས་སོ། །
དེ་ལྟར་ཡན་ལག་རྣམས་ལས། མ་བྱིན་ལེན་ལ་རྐུ་སེམས་རང་གཙོ་ཆེ་སྟེ། སུམ་བརྒྱ་པ་ལས། བརྐུ་བ་ལས་ནི་རྐུ་སེམས་གཙོ་བོ་སྟེ། །
དེ་བས་དེ་དང་བྲལ་ན་ཉེས་པ་མེད། །
ཡན་ལག་ལྷག་མ་ཉམས་པས་ཆུང་བར་འགྱུར། །
རྨི་ལམ་ལ་སོགས་དག་ལ་ཉེས་པ་མེད། །
ཅེས་གསུངས་པའི་ཕྱིར། 

༼༡༢༦༽
འདིར་ཉེས་པ་མེད་ཀྱི་དོན་ནི་སྦྱོར་བ་ནས་མཐར་ཐུག་གི་བར་ལ་རྐུ་སེམས་མེད་ན་ལྟུང་བ་གཏན་མེད་ཡིན་ནོ། །
སྦྱོར་བ་དང་འདུ་ཤེས་སོགས་ཡན་ལག་འགའ་ཞིག་ཉམས་པས་སྦོམ་པོ་དང་ཉེས་བྱས་ཅི་རིགས་པར་འགྱུར་རོ། །
མ་བྱིན་པ་ལེན་པ་དང་། བརྐུ་བ་མིང་གི་རྣམ་གྲངས་ཡིན་ཞིང་། དེ་ལ་དབྱེ་ན་རྒྱ་ཆེར་འགྲེལ་དུ་ཞུ་བ་དྲངས་པ་ལས། རྣམ་པ་དྲུག་གསུངས་ཏེ། ནན་ཁུགས་ཀྱིས་བརྐུ་བ། རྒྱུ་ཐབས་ཀྱིས་བརྐུ་བ། གཏམས་པ་བརྐུ་བ། ཕྱིར་སབ་པ་བརྐུ་བ། དང་ན་ཐེན་གྱིས་བརྐུ་བ། ཆོས་བརྐུ་བ་དང་དྲུག དང་པོ་ནི། དབང་ཆེ་དང་། སྟོབས་ཀྱིས་འཕྲོག་པའོ། །

གཉིས་པ་ནི། ཆོམ་རྐུན་བྱས་ཏེ་བརྐུ་བ་དང་། དོར་བྱེད་པའི་བརྐུ་བའོ། །
གསུམ་པ་ནི། སྔར་རང་ལ་གཞན་གྱི་ནོར་བཅོལ་པ་རྣམས་སླར་བསྙད་སིའི་སྙོན་འདིངས་ཤིང་མི་སྤྲོད་པའོ། །
བཞི་པ་ནི། རང་གི་སྔར་གཞན་ལ་བརྙས་པ་དང་བསྐྱིས་པ་རྣམས་སླར་ཡུལ་དེ་ལ་བསྐྱིན་པ་མི་འཇལ་བ་དང་། བརྙས་པ་མི་སྤྲོད་པའོ། །
ལྔ་པ་ནི། རྫས་ཁྱེར་བ་མི་སྟེར་བ་ལ་ངོས་འཛིན་མཛད་དོ། །
དྲུག་པ་ཆོས་བརྐུ་བ་ནི། ལུང་ཞུ་བར་ཉེ་བར་འཁོར་ཆོས་བརྐུ་བ་མ་གཏོགས་པ་གཞན་ཐམས་ཅད་ཀྱིས་མཐའི་ལྟུང་བར་འགྱུར་རོ། །
ཞེས་གསུངས་པས་འདིས་ཕམ་པ་མི་བསྐྱེད་དོ། །
ཇི་ཙམ་བརྐུས་ན་ཕམ་པ་འབྱུང་བའི་རིན་ཐང་གི་མ་མཐའི་ཚད་ནི། བོད་འདིར་འབྲུ་མང་བའི་དུས་སུ་ནས་ཁལ་བཞི་ཙམ་ལྔར་བཤད་པ་ལྟར་རིག་པས་འགྲུབ་ཅིང་། ལུང་ལས་

༼༡༢༧༽
ཀྱང་གསུངས་ཏེ། ཆུ་གཏོང་འགོག་ཐད་ཀྱི་འོད་ལྡན་ལས། དཔེར་ན་ཁལ་བཅུ་གཉིས་འབྱུང་བ་ལས། དེ་ལས་ནི་ཁལ་བཞི་འགྲིབ་ལ། དགེ་སློང་ལ་ཁལ་བཞི་ལྷག་པར་གྱུར་ན་དེ་དག་གི རིན་ཐང་གི་ལྟུང་བ་ཡིན་ནོ། །
ཞེས་གསུངས་སོ། །
འདི་ལ་ཡང་སྔར་བཤད་པ་ལྟར། ཞིབ་ཆ་མ་སྦྱར་བར་ཁ་ཡངས་ལ་ངོས་བཟུང་ན་མི་ལེགས་ཏེ། ནས་ཁལ་བཞི་ཙམ་དགེ་སློང་ལ་ཕམ་པ་འབྱུང་བའི་རིན་ཐང་གི་ཚད་ཡིན་ན། བཅས་ལྡན་དགེ་སློང་གིས་ནས་ཁལ་ཕྱེད་ཙམ་བརྐུས་པ་ལས་ཕམ་པ་འབྱུང་བ་མེད་པར་ཐལ། ནས་ཁལ་བཞི་ཙམ་དེ་དགེ་སློང་ལ་ཕམ་པ་འབྱུང་བའི་རིན་ཐང་གི་མ་མཐའི་ཚད་ཡིན་པའི་ཕྱིར། རྟགས་སོང་། འདོད་མི་ནུས་ཏེ། དེས་འབྲུ་ཤིན་དུ་དཀོན་པའི་དུས་སུ་ནས་ཁལ་ཕྱེད་ཙམ་བརྐུས་པ་ལས་ཕམ་པ་འབྱུང་བའི་ཕྱིར་ཏེ། དེའི་དུས་སུ་ནས་ཁལ་ཕྱེད་ཙམ་དེ་ཕམ་པ་འབྱུང་བའི་རིན་ཐང་གི་མ་མཐའི་ཚད་ཡིན་པའི་ཕྱིར་ཏེ། འབྲུ་མང་བའི་དུས་སུ་ནས་ཁལ་བཞི་ཙམ་དེ་དེ་ཡིན་པའི་ཕྱིར། དེས་ན་འབྲུ་མང་བའི་དུས་དང་ཉུང་བའི་དུས་སུ་ཞེས་ཞིབ་ཆ་མགོར་སྦྱར་ནས་རིན་ཐང་གི་ཚད་ངོས་འཛིན་པ་ནི་རྩོད་ངོར་བདེ་ཞིང་དོན་ལ་བློ་གྲོས་གཙང་བ་ཡིན་ནོ། །
མ་བྱིན་ལེན་གྱི་ཕམ་པ་དང་། དེའི་སྦོམ་པོ་གཉིས་ལྟུང་བའི་ངོས་ནས་ཕམ་པ་ལྕི་ཡང་། རྣམ་སྨིན་གྱི་ངོས་ནས་སྦོམ་པོ་ལྕི་བའི་སྐབས་ཀྱང་མང་དུ་ཡོད་དེ། ཡོན་བདག་གིས་དགེ་འདུན་ལ་

༼༡༢༨༽
བསྙེན་བཀུར་གྱི་དོན་དུ་རྫས་དགེ་སློང་འགའ་ཞིག་གི་ལག་ཏུ་སྦྱིན་ནས་བསྙེན་བཀུར་བྱེད་རོགས་བཅོལ་བ་དེ་དགེ་འདུན་ལ་གསང་ནས་དགེ་སློང་ཁ་ཡར་ཡོད་ན་བགོས་པའམ། གཅིག་པུ་ཡིན་ན་རང་གིས་ལོངས་སྤྱད་པ་དེའི་ཚེ་སྦོམ་པོ་ལས་ཕམ་པ་མི་འབྱུང་སྟེ། དེ་དགེ་འདུན་གྱི་མ་ཚོར་བས་རྫས་དེ་ལ་བདག་གིར་བྱ་བའི་སེམས་མ་སྐྱེས་པའི་ཕྱིར། རྣམ་སྨིན་ནི་ཤིན་ཏུ་ལྕི་སྟེ། ཡོན་བདག་གི་དེ་ལྟར་ཕུལ་བའི་རྫས་དེ་དགེ་འདུན་གྱི་ཕག་ཏུ་ལོངས་སྤྱད་པས་ཕམ་པ་ལས་ལྷག་པའི་ལས་སྟོབས་ལྡན་དུ་འགྱུར་ཚུལ་འདུལ་ལུང་གི་གཏམ་རྒྱུད་བལྟས་པས་ཤེས་སོ། །
དེས་ན་ཕམ་པ་ལས་ལྕི་བའི་ལྟུང་བ་ཡིན་པར་ཐལ། ཕམ་པ་ལས་རྣམ་སྨིན་ལྕི་བའི་ལྟུང་བ་ཡིན་པའི་ཕྱིར་ལྟ་བུ་ལ་ཁྱབ་པ་མ་ངེས་པའི་ལན་བྱའོ། །
རིན་ཐང་གི་ཚད་ཀྱི་ཀར་ཤ་པ་ནི་བྱ་བ་ནི། དངུལ་ལས་བྱས་པ་གཟུགས་སུ་དོད་པ་ཚོང་ཟོང་དུ་བྱེད་པ་ཞིག་གོ་ཅེས་པའི་བཤད་ཚོད་ཡོད་འདུག་གོ །གསུམ་པ་སྲོག་གཅོད་ཀྱི་ཕམ་པ་ལ། གླེང་གཞིའི་དགེ་སློང་ནི། དགེ་སློང་རབ་ཏུ་མང་པོ་དག་ཡིན་ཏེ། ཡུལ་སྤོང་བྱེད་དུ་དགེ་སློང་རབ་ཏུ་མང་པོས་མི་འདུག་པའི་ཏིང་འཛིན་སྒོམ་པས་ལུས་མི་གཙང་བ་རྐང་རུས་ཀྱི་རང་བཞིན་དུ་མཐོང་བས་ཡིད་འབྱུང་སྟེ། དགེ་སློང་སྦེད་ལ་ལྷུང་བཟེད་ཆོས་གོས་སོགས་སྦྱིན་ཏེ་གསོད་དུ་བཅུག་པ་ལ་བརྟེན་ནས་བཅས་པ་ཡིན་ཏེ། 

༼༡༢༩༽
འདུལ་བ་ཚིག་ལེ་ལས། དགེ་སློང་མི་གཙང་ཡིད་འབྱུང་གང་། །
རི་དྭགས་དབྱུག་ཐོགས་ཅེས་པས་བསད། །
བསོད་ནམས་ཐོབ་དང་ལྷུང་བཟེད་སོགས། །
འདོད་པ་དེ་བརྟེན་བཀླག་པ་ཡིན། །
ཞེས་གསུངས་པའི་ཕྱིར། སྔ་མ་ཁ་ཅིག དགེ་སློང་རབ་ཏུ་མང་པོ་ལ་བསླབ་པ་འདི་བཅས་གསུང་བ་ནི་མ་བརྟགས་པའི་གྱ་ཚོམ་སྟེ། དགེ་སློང་རབ་ཏུ་མང་པོ་བསད་ཚར་བའི་རྗེས་སུ་བསླབ་པ་འདི་བཅས་པའི་ཕྱིར། སུ་ལ་བཅས་ན་དེ་ཕྱིན་ཆེད་ཀྱི་རྗེས་འཇུག་གི་དགེ་སློང་ཕ་མ་ཐམས་ཅད་ལ་ཕན་པར་བཞེད་པས་བཅས་པ་ཡིན་ཏེ། ཚིག་ལེ་ལས། དེ་ནས་ཕན་ཡོན་བཅུ་གཟིགས་ཤིང་། །
སློབ་མ་རྣམས་ལ་ཕན་བཞེད་པས། །
བསླབ་པའི་གཞི་ནི་བཅའ་བ་དག །ཐུགས་རྗེའི་བདག་ཉིད་ཅན་གྱིས་མཛད། །
ཅེས་གསུངས་པའི་ཕྱིར། ལྟུང་བའི་རྒྱུ་ཚོགས་ཡན་ལག་གི་བརྩི་བ་ལ་ཡན་ལག་ཚང་བ་དང་མ་ཚང་བ་གཉིས། དང་པོ་ལ་གཞིའི་ཡན་ལག་ནི། གསོད་པ་པོ་ནི་ཕམ་པ་གསུམ་པ་བཅས་ཕྱིན་ཆད་ཀྱི་དགེ་སློང་ཕ་མ་ཚུལ་ཁྲིམས་རྣམ་དག་དང་ལྡན་པ་མཐའ་དག་དང་། བསད་བྱ་ནི་མི་འམ་མིར་ཆགས་པ་གང་ཡང་རུང་བ་རང་ལས་རྒྱུད་གཞན་པ་སྟེ། མི་ནི་དབང་པོ་དྲུག་འདུས་ཀྱི་སྐྱེས་པ་བུད་མེད་མ་ནིང་རྣམས་དང་། མིར་ཆགས་ནི་མངལ་དུ་སྲོག་ཡིད་ལུས་ཀྱི་དབང་པོ་གསུམ་འདུས་པ་མེར་མེར་པོ་ལ་སོགས་པའི་

༼༡༣༠༽
གནས་སྐབས་ཀྱི་ལུས་ཅན་དེའོ། །
བསམ་པ་ལ་འདུ་ཤེས་མ་འཁྲུལ་བ་ཀུན་སློང་ཆེད་དུ་བསམ་སྟེ། གསོད་པར་འདོད་པ་རྒྱུན་མ་ཆད་པའོ། །
སྦྱོར་བ་རང་ངམ་གཞན་ལ་བཅོལ་བའི་སྒོ་ནས་ཞི་དྲག་ཅི་རིགས་པའོ། །
མཐར་ཐུག་རང་ཉིད་གནས་བཞིན་དུ་བསད་བྱའི་སྲོག་འགགས་པའོ། །
དེ་སྐད་དུ་མདོ་རྩ་བར། སྲོག་བཅད་ནའོ། དེ་ལྟར་བསམ་པས་སོ། མིར་གྱུར་བའི་འོ། དེར་འདུ་ཤེས་པས་སོ། གང་ཡང་རུང་བས་སོ། ཞེས་གསུངས་སོ། གཉིས་པ་ནི། གཞིའི་སེལ་པའམ། ཡན་ལག་མ་ཚང་བ་སྲོག་གཅོད་ཀྱི་ཕམ་པ་འཆའ་གོང་གི་དགེ་སློང་བཅས་ལྡན་གྱིས་མི་བསད་པ་ལ་སྲོག་གཅོད་ཀྱི་ལས་ལམ་ལས་ཕམ་པ་མི་འབྱུང་། བསད་བྱ་མི་ཡིན་ཀྱང་རང་ཉིད་བསད་པ་ལ་ཕམ་པ་མི་འབྱུང་སྟེ་གཞིའི་ཡན་ལག་མ་ཚང་བའི་ཕྱིར། དེས་ན་དགེ་སློང་རང་གིས་རང་བསད་པ་དང་། མིའི་འགྲོ་བ་པའི་ལག་པ་བཅད་པ་དང་། ནགས་ལ་མེ་གཏོང་བ་དང་། མིའི་འགྲོ་བ་པ་ཚོད་པ་དང་། ཆོམ་རྐུན་པ་རྒྱལ་པོའི་ཁྲིམས་རར་འབུལ་བ་དང་། དུད་འགྲོ་མ་གཏོགས་འགྲོ་བ་གཞན་ལྷ་བསད་པ་སོགས་དང་། སྲོག་ཆགས་སུ་གྱུར་བའི་སྤྲུལ་བ་བསད་པ་རྣམས་ནི་སྦོམ་པོ་ཡིན་ཏེ། མདོ་རྩ་བ་ལས། མིའི་འགྲོ་བ་པའི་ལག་པ་གཅོད་ན་སྦོམ་པོའོ། །
ཞེས་སོགས་དང་། བདག་ཉིད་གསོད་ན་སྦོམ་པོའོ། །
ཞེས་དང་། གཞན་དུད་འགྲོ་མ་ཡིན་པ་དང་། སྤྲུལ་པ་བསད་པ་ཡང་ངོ་། །
ཞེས་གསུངས་པའི་ཕྱིར། བསམ་པའི་སེལ་པ་ནི། གསོད་པའི་ཆེད་དུ་མ་

༼༡༣༡༽
བསམ་པར་བཞད་གད་ལ་སོགས་པས་མཚོན་འཕངས་ཏེ་ཕ་རོལ་པོ་འཆི་བ་ལ་ཉེས་བྱས་ཙམ་ལས་ཕམ་པ་མི་འབྱུང་སྟེ། མདོར་ཆེད་དུ་མ་བསམ་པར་གྲུབ་པ་ནི་བྱེད་པ་པོ་ཉིད་མ་ཡིན་ནོ། །
ཞེས་གསུངས་པའི་ཕྱིར། ཡང་བཅས་ལྡན་རྫུ་འཕྲུལ་ཐོབ་པས་འགྲོ་བ་གཞན་སྟག་ལ་སོགས་པའི་གཟུགས་སུ་བསྒྱུར་ནས་གནས་པ་ན་རང་ཉིད་དགེ་སློང་ཡིན་པའི་འདུ་ཤེས་བརྗོད་ནས་མི་བསད་པ་དང་། དགེ་སློང་གིས་མི་ལ་མཐོ་ཡོར་དུ་འདུ་ཤེས་འཁྲུལ་པ་དང་། ལྷས་སྦྱིན་ལ་མཆོད་སྦྱིན་དུ་ནོར་ཏེ་བསད་པ་ལ་སྦོམ་པོ་ལས་ཕམ་པ་མི་འབྱུང་སྟེ། སྤྱིར་བསྟན་ལས། འགྲོ་བ་གཞན་གྱི་རྣམ་པ་བསྟན་པ་ན། ཞེས་པ་ནས། མེད་ན་ནི་ན་སྨད་པ་ཉིད་དོ། །

ཞེས་གསུངས་པའི་ཕྱིར། བསད་བྱའི་མི་འགྲོ་བ་གཞན་གྱི་རྣམ་པ་བསྟན་པ་བསད་པ་ལ་ནི་མི་བསད་པའི་ལྟུང་བ་འབྱུང་སྟེ། འགྲོ་བ་གཞན་གྱི་རྣམ་པ་བསྟན་པ་བསད་པ་ལ་ཡང་ངོ་། ཞེས་གསུངས་པའི་ཕྱིར། སྦྱོར་བའི་སེལ་བ་ནི། མཚོན་བསྣུན་ཏེ་སྲོག་གཅོད་ཀྱི་སྦྱོར་བ་བྱས་ཀྱང་འཆི་ངེས་ཀྱི་སྦྱོར་བ་མ་གྲུབ་པའོ། །
མཐར་ཐུག་གི་སེལ་བ་ནི། སྦྱོར་བ་དེས་བསད་བྱའི་སྲོག་འགག་མ་ཐུབ་པ་དང་། འགག་ཐུབ་ཀྱང་དེ་འགག་པའི་སྔ་རོལ་ལམ། དེ་འགག་པ་དང་མཉམ་དུ་རང་ཉིད་ཤི་བ་ལ་སྲོག་གཅོད་ཀྱི་ཕམ་པ་མེད་དེ། དེ་ལ་དེའི་ལས་ལམ་གྱི་དངོས་གཞི་མི་བསྐྱེད་པའི་ཕྱིར། དེ་སྐད་དུ་མཛོད་ལས། སྔ་དང་མཉམ་དུ་ཤི་བ་ལ། །
དངོས་མེད་ལུས་གཞན་བསྐྱེད་ཕྱིར་རོ། །
ཞེས་གསུངས་སོ། །
དེ་ལྟར་ན་དགེ་སློང་རང་གི་

༼༡༣༢༽
རང་ཉིད་བསད་པ་ལ་སྲོག་གཅོད་ཀྱི་སྦོམ་པོ་འབྱུང་བར་བཤད་པ་ནི་རང་གིས་རང་ཉིད་བསད་པའི་སྦྱོར་བ་དེ་ཙམ་སྲོག་གཅོད་ཀྱི་སྦོམ་པོ་ཡིན་པའི་དོན་ཡིན་ཏེ། འདི་ལ་སྲོག་གཅོད་ཀྱི་ལས་ལམ་གྱི་དངོས་གཞིར་གྱུར་བའི་སྦོམ་པོ་མི་འབྱུང་བས་སོ། །
རང་ཉིད་དགེ་སློང་ཡིན་པའི་འདུ་ཤེས་བརྗེད་ནས་མི་བསད་པ་སོགས་ནི། མཐར་ཐུག་གྲུབ་པ་ན་སྲོག་གཅོད་ཀྱི་ལས་ལམ་གྱི་དངོས་གཞིར་གྱུར་པའི་སྦོམ་པོ་དང་། མཐར་ཐུག་གྲུབ་གོང་གི་སྦྱོར་བ་དེ་ཉེས་བྱས་ཡིན་ནོ། །
འདིར་ཁ་ཅིག་སྲོག་གཅོད་ཀྱི་ཕམ་པ་ཡིན་ན། མི་བསད་པའི་ཕམ་པ་ཡིན་པས་ཁྱབ། བཅས་ལྡན་དགེ་སློང་གིས་མི་གཞན་མ་ནོར་བར་གསོད་སེམས་ཀྱི་ཀུན་ནས་བསླངས་ཏེ་འདུ་ཤེས་མ་འཁྲུལ་བས་སྦྱོར་བ་ནས་མཐར་ཐུག་གི་བར་དུ་གསོད་སེམས་རྒྱུན་མ་ཆད་པས་མི་བསད་པའི་ལྟུང་བ་ཡིན་ན། སྲོག་གཅོད་ཀྱི་ཕམ་པ་ཡིན་པས་ཁྱབ། བཅས་ལྡན་དགེ་སློང་གིས་གསོད་སེམས་དང་བཅས་འདུ་ཤེས་མ་འཁྲུལ་བས་མི་གཞན་འཆི་ངེས་ཀྱི་སྦྱོར་བ་བྱས་ནས་མཐར་ཐུག་གྲུབ་པའི་ལྟུང་བ་ཡིན་ན། སྲོག་གཅོད་ཀྱི་ཕམ་པ་ཡིན་པས་ཁྱབ། སྲོག་གཅོད་ཀྱི་ཕམ་པ་ཡིན་ན། བསད་བྱའི་མི་ལ་མིར་འདུ་ཤེས་པ་དང་ལྡན་པའི་ཕམ་པ་ཡིན་པས་ཁྱབ་ཟེར་བ་རྣམས་མི་འཐད་དེ། དམ་བཅའ་དང་པོ་ལ། བཅས་ལྡན་དགེ་སློང་གིས་བུད་མེད་ཀྱི་མངལ་ན་གནས་པའི་མེར་མེར་པོའི་གནས་སྐབས་ཀྱི་སེམས་ཅན་བསད་པའི་ཕམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་

༼༡༣༣༽
ཐལ། སྲོག་བཅད་ནའོ། དེ་ལྟར་བསམ་པས་སོ། མིར་གྱུར་པའི་འོ། ཞེས་པའི་དངོས་བསྟན་གྱི་ཕམ་པ་ཡིན་པའི་ཕྱིར་ཏེ། མིར་གྱུར་པའི་སྲོག་བཅད་པའི་ཕམ་པའི་ཕམ་པ་ཡིན་པའི་ཕྱིར་ཏེ། མིར་ཆགས་པ་བསད་པའི་ཕམ་པ་ཡིན་པའི་ཕྱིར། མ་གྲུབ་ན་དེ་དེར་ཐལ། བཅས་ལྡན་དགེ་སློང་གིས་མིར་ཆགས་པ་བསད་པའི་ཕམ་པ་ཡོད་པའི་ཕྱིར་ཏེ། དེ་ཡོད་པ་ཐམས་ཅད་ཡོད་སྨྲའི་ལུགས་ཡིན་པའི་ཕྱིར། སྡོམ་གསུམ་རབ་དབྱེ་ལས། ཁ་ཅིག་མིར་ཆགས་བསད་པ་ལ། །
ཕམ་པ་ལ་ལ་ཕམ་པ་མེད། ཅེས་གསུངས་པའི་ཕྱིར། རྩ་བར་འདོད་ན། དེ་ཆོས་ཅན། མི་བསད་པའི་ཕམ་པ་མ་ཡིན་པར་ཐལ། མིར་ཆགས་ཙམ་བསད་པའི་ཕམ་པ་ཡིན་པའི་ཕྱིར། དེས་ན་མངལ་དུ་མིར་ཆགས་པ་ནི་མིར་གྱུར་པ་ཡིན་ལ། མི་མ་ཡིན་པའི་རྣམ་དབྱེ་ཤེས་པར་བྱའོ། །
གཉིས་པ་ལ། བཅས་ལྡན་དགེ་སློང་སྨྱོ་བའི་གནས་སྐབས་སུ་མི་གཞན་མ་ནོར་བ་སོགས་ཀྱི་སྔར་གྱི་ཁྱད་ཆོས་དང་ལྡན་པས་མི་བསད་པའི་ལྟུང་བ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་དེར་ཐལ། རྩོད་གཞི་དེ་ཡོད་པའི་ཕྱིར་ཏེ། བཅས་ལྡན་དགེ་སློང་བསམ་པ་རང་བཞིན་དུ་མི་གནས་པས་གསོད་སེམས་ཀྱི་ཁྱད་ཆོས་དང་ལྡན་པའི་སྒོ་ནས་མི་བསད་པའི་ལྟུང་བ་ཡོད་པའི་ཕྱིར་ཏེ། དེ་ལྟ་བུའི་ལྟུང་བ་དེ་སྦོམ་པོ་དང་ཉེས་བྱས་གང་རུང་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། དེ་མ་ཡིན་པར་ཐལ། ཕམ་

༼༡༣༤༽
པ་མ་ཡིན་པའི་ཕྱིར་ཏེ། གཞིའི་ཡན་ལག་མ་ཚང་བའི་ལྟུང་བ་ཡིན་པའི་ཕྱིར་ཏེ། བཅས་ལྡན་དགེ་སློང་བསམ་པ་རང་བཞིན་དུ་མི་གནས་པའི་སྐབས་ཀྱི་ལྟུང་བ་ཡིན་པའི་ཕྱིར། ཁྱབ་སྟེ། མདོ་རྩར། དགེ་སློང་གི་དངོས་པོར་མི་ཤེས་ན་རང་བཞིན་གྱིས་ཉམས་པ་ཡིན་ནོ། ཞེས་གསུངས་པའི་ཕྱིར། དེས་ན་འདིའི་གཞིའི་ཡན་ལག་ལ་བསད་བྱ་རང་ལས་ཞན་པའི་མི་ཡིན་པ་དང་། གསོད་པ་པོ་བསམ་པ་རང་བཞིན་དུ་གནས་པ་བསླབ་པ་རྣམ་དག་དང་ལྡན་པ་ཞིག་དགོས་སོ། །
བསམ་པ་རང་བཞིན་དུ་མི་གནས་པར་སྨྱོ་བའི་དབང་གིས་རང་ཉིད་དགེ་སློང་ཡིན་པའི་འདུ་ཤེས་བརྗེད་ནས་མི་གཞན་བསད་པ་ན་ཡན་ལག་ལྷག་མ་རྣམས་ཚང་བ་ནི་སྦོམ་པོ་དང་། ཡན་ལག་གཞན་གཉིས་ལ་སོགས་པ་མ་ཚང་ན་ཉེས་བྱས་ཡིན་ནོ། །
གསུམ་པ་ལ་བཅས་ལྡན་དགེ་སློང་གིས་བསོད་སེམས་དང་བཅས་འདུ་ཤེས་མ་འཁྲུལ་བས་མི་གཞན་འཆི་ངེས་ཀྱི་སྦྱོར་བ་བྱས་ནས། མཐར་ཐུག་གྲུབ་པའི་སྔ་རོལ་ཙམ་དུ་གསོད་སེམས་ཀྱི་འདུན་པ་ལོག་པའི་ལྟུང་བ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ཆོས་ཅན་ཡིན་པའི་ཕྱིར་ཏེ། དེ་ཡོད་པའི་ཕྱིར་ཏེ། མདོ་རྩ་བར། འདུན་པ་ལོག་པའི་འོག་ཏུ་ན་རྒྱུ་ཉིད་མ་ཡིན་ནོ། །
ཞེས་པའི་གཞུང་དོན་འཆད་རིགས་པའི་ཕྱིར། རྩ་བར་འདོད་ན། དེ་སྲོག་གཅོད་ཀྱི་ཕམ་པ་མ་ཡིན་པར་ཐལ། སྲོག་གཅོད་ཀྱི་ཕམ་པ་འབྱུང་བ་ལ་སྦྱོར་བ་ནས་མཐར་ཐུག་མ་གྲུབ་ཀྱི་བར་

༼༡༣༥༽
དུ་གསོད་འདོད་ཀྱི་བསམ་པ་རྒྱུན་ལྡན་དུ་དགོས་པའི་ཕྱིར་ཏེ། དེ་ལ་དེ་དགོས་པར་འདུལ་འཛིན་མཐའ་དག་བཞེད་པའི་ཕྱིར། བཞི་པ་ལ་བཅས་ལྡན་དགེ་སློང་གིས་འགྲོ་བ་གཞན་གྱི་རྣམ་པ་བསྟན་པའི་མི་ལ་འགྲོ་བ་གཞན་འདུ་ཤེས་པས་བསད་པའི་ཕམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། མི་བསད་པའི་ཕམ་པ་ཡིན་པའི་ཕྱིར་ཏེ། འགྲོ་བ་གཞན་གྱི་རྣམ་པ་བསྟན་པའི་མི་བསད་པའི་ཕམ་པ་ཡིན་པའི་ཕྱིར། མ་གྲུབ་ན། དེ་དེར་ཐལ། འགྲོ་བ་གཞན་གྱི་རྣམ་པ་བསྟན་པའི་མི་བསད་པའི་ཕམ་པ་ཡོད་པའི་ཕྱིར་ཏེ། རྒྱ་ཆེར་འགྲེལ་ལས། དགེ་སློང་གིས་མིའི་འགྲོ་བར་གཏོགས་པ་མི་མ་ཡིན་པ་དང་། དུད་འགྲོའི་འགྲོ་བ་གཞན་གྱི་ལུས་ཀྱི་རྣམ་པ་བསྟན་པ་ཞིག་གསོད་ན་དེར་འདུ་ཤེས་པས་ཀྱང་རུང་གཞན་དུ་འདུ་ཤེས་པས་ཀྱང་རུང་སྟེ་བསད་པའི་དུས་ན་དངོས་གཞི་ལ་ཕམ་པ་ཁོ་ནར་འགྱུར་རོ། །
ཞེས་གསུངས་པའི་ཕྱིར་རོ། །
རྩ་བར་འདོད་ན། དེ་དེ་མ་ཡིན་པར་ཐལ། དེ་འགྲོ་བ་གཞན་གྱི་རྣམ་པ་བསྟན་པའི་མི་བསད་པ་ན་བསད་བྱ་དེ་ལ་མིའི་འདུ་ཤེས་དང་མི་ལྡན་པའི་ལྟུང་བ་ཡིན་པའི་ཕྱིར། དེས་དེ་བསད་པ་ན་བསད་བྱ་དེ་འགྲོ་བ་གཞན་གྱི་རྟེན་ཅན་ཡིན་པའི་ཕྱིར། གཞན་ཡང་ཕ་བསད་པའི་ཕམ་པ་ཡིན་ན། སྐྱེས་པ་བསད་པའི་ཕམ་པ་དང་། མ་བསད་པའི་ཕམ་པ་ཡིན་ན། བུད་མེད་བསད་པའི་ཕམ་པ་

༼༡༣༦༽
ཡིན་པས་ཀྱང་མ་ཁྱབ་སྟེ། བཅས་ལྡན་དགེ་སློང་གིས་རང་གི་ཕ་བུད་མེད་དུ་མཚན་གྱུར་བ་བསོད་པ་དེ་ཕ་བསད་པ་དང་འཚམས་མེད་གཉིས་ཀ་ཡིན། དེས་རང་གི་མི་སྐྱེས་པར་མཚན་གྱུར་བ་བསད་པ་དེ་མ་བསད་པའི་ཕམ་པ་དང་། མཚམས་མེད་གཉིས་ཀ་ཡིན་པའི་ཕྱིར་ཏེ། མཛོད་ལས། མཚན་ནི་གཞན་དུ་གྱུར་ཀྱང་འགྱུར། །
ཞེས་གསུངས་པའི་ཕྱིར། ཡང་འདིར་དགོས་པ་འདི་འབྱུང་སྟེ། བསོད་པ་པོ་དགེ་སློང་བཅུ་ཐམས་པས་བསད་བྱ་མི་གཅིག་ལ་གསོད་སེམས་ཀྱིས་མཚོན་བསྣུན་པ་ཙམ་གྱི་སྦྱོར་བ་དང་པོར་དགུས་བྱས། དེ་ནས་བཅུ་པ་དེས་འཆི་ངེས་ཀྱི་མཚོན་བསྣུན་ཏེ་བསད་པ་ལ་བཅུ་ཆར་ལ་ཕམ་པ་འབྱུང་ངམ་མི་འབྱུང་། འབྱུང་ན་དེ་མི་འཐད་པར་ཐལ། མི་དང་པོ་དགུ་པོ་དེ་ལ་ཕམ་པ་འབྱུང་མི་རིགས་པའི་ཕྱིར་ཏེ། དེ་ལྟར་མི་བཅུའི་ནང་ནས་དང་པོ་དགུ་པོ་དེས་བསད་བྱ་དེ་འཆི་ངེས་ཀྱི་སྦྱོར་བ་མ་བྱས་པའི་ཕྱིར། ཡང་དང་པོ་དགུ་པོ་དེ་ལ་ཕམ་པ་མི་འབྱུང་ན། དགུ་པོ་དེ་ལ་སྲོག་གཅོད་ཀྱི་ལས་ལམ་གྱི་དངོས་གཞི་ཡང་འབྱུང་མི་རིགས་པ་ལས་དེ་ནི་འབྱུང་སྟེ། མཛོད་ལས། དམག་ལ་སོགས་པ་དོན་ཅིག་ཕྱིར། ཐམས་ཅད་བྱེད་པ་པོ་བཞིན་ལྡན། །

ཞེས་གསུངས་པའི་ཕྱིར། ཞེ་ན་རེ་ཞིག་ལ་འདི་ཙམ་སེམས་ཏེ། མཛོད་ཀྱི་གཞུང་དེའི་དགོངས་པ་ལྟར་ན་བཅུ་པོ་ཐམས་ཅད་ལ་སྲོག་གཅོད་ཀྱི་ལས་ལམ་འབྱུང་བ་ནི་

༼༡༣༧༽
གཞིར་བཞག་ལ། དེ་ལྟར་ན་དང་པོ་དགུ་ལ་ཡང་ཕམ་པ་འབྱུང་རིགས་ཏེ། དགུ་པོ་དེས་འཆི་ངེས་ཀྱི་སྦྱོར་བ་དངོས་སུ་མ་བྱས་ཀྱང་བཅུ་ཆར་འདོད་དོན་ཅིག་པའི་ཕྱིར་དང་། གཞན་ལ་བཅོལ་བའམ་བསྒོ་བས་ཀྱང་ཕམ་པ་བསྐྱེད་པའི་ཕྱིར། དེ་སྐད་དུ་མདོ་རྩ་བར་གཞན་དང་བསྒོ་བ་རྣམས་སོ། ཞེས་དང་། རྒྱ་ཆེར་འགྲེལ་ལས། བསྒོ་བ་ཅེས་བྱ་བ་ནི་བསད་པར་བྱ་བ་དེ་ཉིད་ལ་རང་གིས་གྱིས་ཤིག་ཅེས་བསྒོ་བའོ། །
ཞེས་གསུངས་སོ། འདིར་ཡོན་ཏན་འོད་རྗེས་འབྲང་དང་བཅས་པའི་གཞུང་དང་། ཤཱཀྱ་འོད་ཀྱི་གཞུང་གཉིས་བཞེད་སྲོལ་མི་མཐུན་པ་འགའ་རེས་ཡོད་སྣང་སྟེ། འོད་ལྡན་ལས། དེ་ལ་འདུ་ཤེས་གཙོ་བོར་བྱ་བ་ནི་དཔེར་ན་སྲོག་གཅོད་ལྟ་བུའོ། ཞེས་དང་། མིར་ནི་འདུ་ཤེས་ཞེས་བྱ་བ་ནི། འགྲོ་བ་གཞན་དུ་འདུ་ཤེས་པས་ནི་མཐར་འགྱུར་བ་མེད་པར་སྟོན་ཏོ། །
ཞེས་གསུངས་པས། མི་ལ་འགྲོ་བ་གཞན་དུ་འདུ་ཤེས་པས་བསད་པ་ལ་ཕམ་པ་མི་འབྱུང་བར་བསྟན། རྒྱ་ཆེར་འགྲེལ་ལས། དཔེར་ན་མིག་སྨན་དང་། སྔགས་ལ་སོགས་པའི་དབང་གིས་མི་མ་ཡིན་པ་དང་། དུད་འགྲོའི་འགྲོ་བ་གཞན་གྱི་ལུས་ཀྱི་རྣམ་པ་བསྟན་པ་བསད་ན་མི་ཉིད་བསད་པ་ཡིན་པས་ཕམ་པ་ཁོ་ནར་འགྱུར་བ་ལྟ་བུ་དང་། ཞེས་དང་། འདིར་ལྟུང་བ་རྣམ་པར་གཞག་པ་ནི་དངོས་པོའི་དབང་གིས་རྣམ་པར་གཞག་པ་ཡིན་གྱིས། འདུ་ཤེས་ཀྱི་དབང་ཁོ་ནས་རྣམ་པར་གཞག་པ་ནི་མ་ཡིན་ནོ། དེ་ལྟ་བས་ན་དགེ་སློང་གིས་

༼༡༣༨༽
ཞེས་སོགས་སྔར་དྲངས་པ་དེ་དག་གིས་མི་ལ་འགྲོ་བ་གཞན་དུ་འདུ་ཤེས་པས་བསད་ཀྱང་ཕམ་པ་འབྱུང་བར་བསྟན་ཞིང་། སྲོག་གཅོད་ཀྱི་ལྟུང་བ་འདི་དངོས་པོ་གཙོ་ཆེ་བ་ལས་འདུ་ཤེས་གཙོ་བོར་གྱུར་བ་མ་ཡིན་པར་བཞེད་དོ། །
བསད་བྱ་མི་ལ་སྤྱིར་མིར་འདུ་ཤེས་ཀྱང་མཆོད་སྦྱིན་ལ་ལྷས་སྦྱིན་དུ་ནོར་བ་སོགས་ནང་སེལ་གྱི་འདུ་ཤེས་འཁྲུལ་པས་བསད་པ་ལ་སྦོམ་པོ་ཙམ་ལས་ཕམ་པ་མི་འབྱུང་བ་ཡོན་ཤག་གཉིས་ཀ་མཐུན་ཞིང་། རྒྱ་ཆེར་འགྲེལ་དུ། དེའི་དོགས་སྤོང་ཡང་གསུངས་ཏེ། དེ་ཉིད་ལས། འདིར་ནི་ལྷས་སྦྱིན་དུ་འདུ་ཤེས་པས་མཆོད་སྦྱིན་བསད་པ་ལ་ཕམ་པར་མི་འགྱུར་བ་ལྟ་བུར་ཐལ་བར་ཡང་མི་འགྱུར་ཏེ། དེ་གཉིས་ནི་རྒྱུད་ཐ་དད་པ་ཉིད་ཡིན་པའི་ཕྱིར། ལྷས་སྦྱིན་དུ་འདུ་ཤེས་པས་མཆོད་སྦྱིན་བསད་པ་ཕམ་པར་མི་འགྱུར་བར་རིགས་སོ། །
ཞེས་གསུངས་སོ། ཕྱིས་གྱི་མཁས་པ་དག་གི་ཡིག་ཆ་རྣམས་ལས། འདུལ་བའི་སྐབས་འདིར་ཡོན་ཤག་རྣམ་གཉིས་ལུགས་སྲོལ་མཐུན་པ་གཞིར་བཞག་གནང་འདུག་ཀྱང་མཐུན་པའི་ངེས་པ་མེད་ཚུལ་སྔར་བཤད་པ་ལྟར་དང་། རྩ་བའི་བྱེ་བྲག་ཏུ་བཤད་པའི་ལུང་དང་། དགོངས་འགྲེལ་སོ་སོ་རྣམས་འཆད་ཚུལ་མི་མཐུན་པ་མང་དུ་བྱུང་བར་གནང་སྟེ། དཔེར་ན་དགེ་སློང་བཅུ་ཐམ་པས་བསད་བྱ་མི་གཅིག་ལ་ཉི་མ་བཅུའི་བར་དུ་རེ་རེས་འཆི་ངེས་ཀྱི་མཚོན་རེ་རིམ་བཞིན་བསྣུན་ཏེ་མཐར་ཤི་བ་ན་བཅུ་ཆར་ལ་ཕམ་པ་འབྱུང་མི་འབྱུང་ལ་འོད་ལྡན་དུ་ལུགས་

༼༡༣༩༽
སྲོལ་གསུམ་བཤད་པ་ལྟ་བུའོ། །
དེ་ཡང་ལུགས་དང་པོ་ནི་དགེ་སློང་བཅུའི་ནང་ནས་གཅིག་གིས་བསད་བྱ་མི་དེ་ཞག་བཅུ་ནས་འཆི་བར་འགྱུར་བའི་མཚོན་བསྣུན། གཉིས་པས་ཞག་དགུ་ནས་དང་། གསུམ་པས་ཞག་བརྒྱད་ནས་འཆི་བར་འགྱུར་བའི་མཚོན་བསྣུན་པ་ནས། བཅུ་པས་དེའི་ཉིན་རང་འཆི་བར་འགྱུར་བའི་མཚོན་བསྣུན་ནས་མཐར་ཐུག་གྲུབ་ན་དང་པོ་དགུ་ལ་རྣམ་པར་རིག་བྱེད་མ་ཡིན་པ་འབའ་ཞིག་གི་ཕམ་པ་དང་། བཅུ་པ་ལ་རིག་བྱེད་དང་རིག་བྱེད་མ་ཡིན་པ་གཉིས་ཀའི་ཕམ་པ་འབྱུང་བར་བཞེད་པའོ། །

ལུགས་གཉིས་པ་ནི། དང་པོ་ཉིད་ཀྱིས་འཆི་བར་ངེས་པའི་མཚོན་བསྣུན་ཚར་བའི་ཕྱིར་དང་པོ་ལས་གཞན་རྣམས་ལ་ཕམ་པ་མི་འབྱུང་བར་བཞེད། ལུགས་གསུམ་པ་ནི་དགེ་སློང་བཅུ་པ་དེའི་སྦྱོར་བས་ཤི་བ་ཡིན་པས་བཅུ་པ་ལ་ཕམ་པ་འབྱུང་། གཞན་དགུ་ལ་སྦོམ་པོ་འབྱུང་བར་བཞེད་དོ། །
དེ་ལྟར་གསུམ་ལས་དང་པོ་རང་ལུགས་སུ་མཛད་དོ། དེ་ལྟར་ན་ཁྲིམས་ལྡན་དག་གིས་ལྟུང་བའི་རྣམ་གཞག་ཞིབ་ཏུ་ཤེས་པར་བྱས་ལ་དངོས་དང་རྒྱུད་པས་སྲོག་གཅོད་ཕྲ་ཞིང་ཕྲ་བ་ཚུན་སྤོང་པ་ལ་བསླབ་པར་བྱའོ། །
བཞི་པ་མི་ཆོས་བླ་མའི་བརྫུན་སྨྲ་བའི་ཕམ་པ་ལ། གླེང་གཞིའི་དགེ་སློང་ནི། ཡུལ་ཡངས་པ་ཅན་དུ་ཉ་པའི་རིགས་ལས་རབ་ཏུ་བྱུང་བའི་དགེ་སློང་ལྔ་བརྒྱས་ཕན་ཚུན་མི་ཆོས་བླ་མའི་ཡོན་ཏན་གྱི་གྲགས་པ་བསྒྲགས་ཏེ་འཚོ་

༼༡༤༠༽
བའི་ཡོ་བྱད་བཙལ་བ་ལ་བརྟེན་ནས་སྟོན་པ་ཐུགས་རྗེ་ཅན་དེས་ཕན་ཡོན་བཅུ་གཟིགས་ཤིང་རྗེས་འཇུག་གི་སློབ་མ་ཀུན་ལ་ཕན་པར་བཞེད་པས། མི་ཆོས་བླ་མའི་བརྫུན་སྤོང་བའི་བསླབ་པ་འདི་བཅས་པ་ཡིན་ནོ། །
འདི་ལ་གཉིས་ཏེ། ལྟུང་བའི་རྒྱུ་ཚོགས་ཡན་ལག་ཚང་བའི་སྒོ་ནས་ཕམ་པར་འགྱུར་ཚུལ་དང་། ཡན་ལག་མ་ཚང་བ་སྦོམ་པོ་སོགས་སུ་འགྱུར་ཚུལ་ལོ། །
དང་པོ་ནི། གཞི་བསམ་སྦྱོར་བ་མཐར་ཐུག་གི་ཡན་ལག་བཞི་ཚང་དགོས་པ་ལས། དང་པོ་གཞི་ལ་གཉིས་ལས། གང་ལ་སྨྲ་པའི་ཡུལ་ནི་རང་ལས་རྒྱུད་གཞན་པའི་མི་ཡིན་པ་སྨྲ་ཤེས་པ་དོན་གོ་བ་བསམ་པ་རང་བཞིན་དུ་གནས་པ། མ་ནིང་དང་མཚན་གཉིས་པ་མ་ཡིན་པ་སྟེ་ཐ་སྙད་ལྔ་དང་ལྡན་པ་ཡིན་ལ། གང་སྨྲ་བའི་དངོས་པོ་ནི་བསམ་གཏན་བཞི་དང་། གཟུགས་མེད་བཞི་དང་། ལྷའི་རྣ་བའི་མངོན་ཤེས་ལ་སོགས་པ་དང་། ཟིལ་གནོན་དང་། ཟད་པར་གྱི་སྐྱེ་མཆེད་སོགས་ཀྱི་ཡོན་ཏན་རྣམས་དང་། རྒྱུན་ཞུགས་ཀྱི་འབྲས་བུ་སོགས་དགེ་སྦྱོར་ཚུལ་གྱི་འབྲས་བུ་བཞི་རྣམས་ནི་མིའི་ཆོས་ལས་བླ་མ་ཡིན་པས་སྨྲ་བྱའི་མི་ཆོས་བླ་མ་ཡིན་ཏེ། རྒོད་འགྱོད་ལ་སོགས་པའི་སྒྲིབ་པ་ལྔ་ནི་མིའི་ཆོས་དང་། དེ་དག་ལས་བླ་མར་གྱུར་པ་སྟེ་སྒྲིབ་པ་ལྔ་སྤང་པས་ཐོབ་པ་བསམ་གཏན་བཞི་ལ་སོགས་པ་རྣམས་ཡིན་ནོ། །
དེ་སྐད་དུ་ཚིག་ལེ་ལས། འདིར་ནི་སྒྲིབ་པ་རྣམ་པ་ལྔ། །
མི་རྣམས་

༼༡༤༡༽
ཀྱི་ནི་ཆོས་སུ་ཐོས། །
དེ་ཟད་བླ་མའི་ཆོས་སུ་འདོད། །
བསམ་གཏན་རྣམས་ནི་བླ་མའོ། །
ཞེས་གསུངས་སོ། སྐྱིད་ཚལ་བས། སྒྲིབ་པ་ལྔ་ནི་མིའི་ཆོས་ཡིན་ལ། དེ་ལས་གོང་མར་གྱུར་ཞིང་། དེ་ཟད་བྱེད་ཡིན་པས་ན་མིའི་ཆོས་བླ་མ་ཞེས་བྱ་སྟེ། ཞེས་བཤད་སྣང་ཡང་། དེ་ཟད་ཅེས་པའི་སྒྲིབ་པ་ལྔ་ཟད་པ་ཡིན་པས་ཟད་བྱེད་མ་ཡིན་ཏེ། འོད་ལྡན་ལས། བསམ་གཏན་ལ་སོགས་པ་དག་ནི་དེ་དག་གི་བླ་མར་གྱུར་པ་ཡིན་ཏེ། སྒྲིབ་པ་ལྔ་སྤང་པས་ཐོབ་པའི་ཕྱིར་རོ། །
ཞེས་གསུངས་པས་སོ། །
གཉིས་པ་བསམ་པ་ལ། འདུ་ཤེས་ནི་བདེན་པའི་འདུ་ཤེས་བསྒྱུར་ཏེ་བརྫུན་པའི་འདུ་ཤེས་ཀྱིས་སོ། །
ཀུན་སློང་ནི་སྦྱོར་བ་ནས་མཐར་ཐུག་གི་བར་དུ་སྨྲ་འདོད་རྒྱུན་མ་ཆད་པའོ། །
གསུམ་པ་སྦྱོར་པ་ནི། ངག་ཡིན་པ། དེ་ཡང་རང་གི་ཡིན་ལ། བདག་ཉིད་དང་འབྲེལ་བ། མ་ནོར་པ། གསལ་པོར་སྨྲ་བ། མངོན་སུམ་དུ་སྨྲ་བ་སྟེ། ཁྱད་ཆོས་དྲུག་ལྡན་གྱི་སྒོ་ནས་མི་ཆོས་བླ་མ་ཐོབ་པར་སྨྲས་པའོ། །
ལྷ་ཀླུ་གནོད་སྦྱིན་དྲི་ཟ་ལ་སོགས་པ་བདག་གིས་མཐོང་། དེ་དག་གིས་ཀྱང་བདག་མཐོང་། གཏམ་འདྲེས་པར་སྨྲ། ཕེབས་པར་སྨྲའོ། །
སོགས་ནི་མི་ཆོས་བླ་མའི་ངོ་བོ་དངོས་སུ་སྨྲས་པ་མ་ཡིན་ཀྱང་མི་ཆོས་བླ་མ་ཐོབ་པ་ལས་བྱུང་བའི་འབྲས་བུ་སྨྲ་པ་ཡིན་པས་མི་ཆོས་བླ་མ་ཐོབ་པར་སྨྲ་པ་ཡིན་ནོ། མཐར་ཐུག་ནི་རང་ཉིད་ཀྱིས་མི་ཆོས་བླ་མ་མ་ཐོབ་པ་

༼༡༤༢༽
ལ་ཐོབ་པར་འདུ་ཤེས་པའི་མངོན་པའི་ང་རྒྱལ་དང་བྲལ་བས་མི་ཆོས་བླ་མ་ཐོབ་པར་སྨྲས་པས། ཕ་རོལ་པོས་ཚིག་རྣམས་ཐོས་ཤིང་དོན་གོ་བ་ན་ཕམ་པ་གྲུབ་སྟེ། ཚིག་ལེ་ལས། ཁྱད་པར་གྱུར་བའི་རྟོགས་པ་རྣམས། །
མ་ཐོབ་པར་ནི་ཐོབ་བོ་ཞེས། །
མངོན་པའི་ང་རྒྱལ་མེད་སྨྲ་ན། །
སྡོམ་བརྩོན་མཐའ་ཡི་ལྟུང་བ་ཐོབ། །
ཅེས་དང་། མདོ་རྩ་བར། འདུ་ཤེས་བསྒྱུར་ཏེ་བདག་ཉིད་མིའི་ཆོས་བླ་མ་དང་ལྡན་པ་ཉིད་དུ་སྨྲས་ནའོ། ཞེས་གསུངས་པའི་ཕྱིར། གཉིས་པ་ཡན་ལག་མ་ཚང་བ་ལྟུང་བ་གཞན་དུ་འགྱུར་ཚུལ་ནི། སྨྲ་ཡུལ་མི་མ་ཡིན་པ་ལ་སྨྲས་ན་ཕམ་པ་མི་འབྱུང་སྟེ། མི་མ་ཡིན་པ་ལ་མིའི་འདུ་ཤེས་དང་ལྡན་པའི་ཡིད་གཉིས་དང་ལྡན་པས་སྨྲས་ན་སྦོམ་པོར་འགྱུར་བ་འོད་ལྡན་དུ་ལུང་འདུལ་བྱེད་དྲངས་པ་ལས་གསལ་ལོ། །
ནམ་བསོད་ཆེན་པོས། མ་བྱིན་ལེན་གྱི་སྐབས་སུ་ཡིད་གཉིས་ཡན་ཆད་ཀྱི་འདུ་ཤེས་ཞུགས་པ་ཞེས་བཤད་ན་ཡང་ཡིད་གཉིས་ནི་འདུ་ཤེས་མ་ཡིན་ཏེ། དེར་འདུ་ཤེས་དང་། དེར་ཡིད་གཉིས་དང་ལྡན་པ་ཐ་དད་དུ་བཤད་པས་སོ། ཁ་ཅིག་མི་ཆོས་བླ་མ་སྨྲ་པའི་ཚུལ་ལ་འབྲས་བུའི་སྒོ་ནས། ངོ་བོའི་སྒོ་ནས། ལྡན་པའི་སྒོ་ནས་སྨྲས་པ་གསུམ་དུ་མཛད་ཀྱང་། སྔ་མ་གཉིས་པོ་དེ་ཙམ་དུ་དབྱེ་བ་རིགས་ཏེ། འབྲས་བུ་དང་ལྡན་པར་དངོས་སམ་དོན་གྱི་སྨྲས་ཀྱང་མི་ཆོས་བླ་མ་འབྲས་བུའི་སྒོ་ནས་སྨྲས་པ་ཡིན་པས་སོ། །
གང་སྨྲ་བའི་

༼༡༤༣༽
དངོས་པོ་རྡུལ་ཁྲོད་ཀྱི་ཤ་ཟ་ཞེས་པ་མཁའ་ལ་རྒྱུ་བའི་ཡི་དྭགས་མཐོང་བར་སྨྲས་པ་དང་། བསམ་གཏན་གྱི་རྒྱུ་ཉེར་རྟོགས་མི་བཅོགས་མེད་ཐོབ་པར་སྨྲས་པ་རྣམས་ནི་སྦོམ་པོ་ཡིན་ཏེ། མདོ་རྩ་བར། སྦོམ་པོའི་དབང་དུ་བྱས་པ་ཉིད་ནི་རྡུལ་ཁྲོད་ཀྱི་ཤ་ཟའོ། ཞེས་དང་། ཞི་གནས་ཀྱི་རང་གི་མཚན་ཉིད་འཛིན་པ་ཉོན་མོངས་པ་རྣམ་པར་གནོན་པའི་ཞེས་གསུངས་པའི་ཕྱིར། ཡང་གཞན་དག་གིས་བཙུན་པ་ཁྱོད་དགྲ་བཅོམ་པ་ཡིན་ན་བདག་གི་ཟས་བཞེས་ཤིག་ཟེར་བ་ལས་ཟས་ལེན་ཞིང་ཅང་མི་སྨྲ་བས་དགྲ་བཅོམ་པར་ཁས་ལེན་པ་དང་། གཞན་གྱིས་ཁྱེད་ཟག་པ་ཟད་དམ་ཞེས་དྲིས་པ་ན་ཅང་མི་སྨྲ་བས་དང་དུ་ལེན་པར་བྱེད་ན་ཕམ་པའི་ཆར་གཏོགས་ཀྱི་སྦོམ་པོར་འགྱུར་ཏེ། འོད་ལྡན་དུ་ལུང་འདུལ་བྱེད་དྲངས་པ་ལས། བཙུན་པ་གལ་ཏེ་དགྲ་བཅོམ་པ་ཞིག་ན་བདག་གི་བསོད་སྙོམས་བཞེས་ཤིག ཅེས་ཟེར་བ་ལས་ཅང་མི་སྨྲས་བ་དང་དུ་ལེན་པར་བྱེད་ན་དམན་པ་སྦོམ་པོར་འགྱུར་རོ། །
ཞེས་དང་། མདོ་རྩ་བར་ཡང་དེ་བཞིན་དུ་གསུངས་པའི་ཕྱིར། འདིར་དོགས་པ་འདི་འབྱུང་སྟེ། དེ་ལྟར་དགྲ་བཅོམ་པ་མ་ཡིན་བཞིན་དུ་ཅང་མི་སྨྲ་བས་དང་དུ་ལེན་པ་དེ་སྦོམ་པོ་ཡིན་ན་དེ་ལུས་ངག་གང་གི་ལྟུང་བ་ཡིན། ལུས་ཀྱི་ཡིན་པ་ནི་མི་འཐད་དེ། བརྫུན་སྨྲ་བའི་ཕམ་པའི་ཆར་གཏོགས་ཀྱི་ལྟུང་བ་ཡིན་ན། ངག་གི་ལས་སུ་འགྱུར་བའི་ལྟུང་བ་ཡིན་དགོས་པའི་ཕྱིར། ངག་གི་ལྟུང་བ་ཡིན་

༼༡༤༤༽
ན་ཅང་མི་སྨྲ་བ་དང་འགལ་ཏེ། ངག་ཏུ་ཅི་ཡང་མ་སྨྲས་པའི་ཕྱིར། ཞེ་ན་འདུལ་འཛིན་དག་ལན་ཇི་ལྟར་འོས། གཞན་ཡང་མི་ཆོས་བླ་མ་སྨྲ་བའི་སྦོམ་པོ་ལ་དུ་མ་ཡོད་དེ། འོད་ལྡན་དུ་གཞན་ལ་སྙད་བཏགས་པས་བརྗོད་པའི་སྦོམ་པོ་དང་། དོན་མཐུན་པ་སྟོན་པས་བརྗོད་པའི་སྦོམ་པོ་དང་། ཟུར་གྱིས་གླེང་བས་བརྗོད་པའི་སྦོམ་པོ་དང་། ཚིག་སྔ་མ་བརྫུན་ལ་ཕྱི་མ་ཡང་དག་པས་བརྗོད་པའི་སྦོམ་པོ་དང་། ཅང་མི་སྨྲ་བས་དང་དུ་ལེན་པར་བྱེད་པའི་སྦོམ་པོ་དང་ལྔ་གསུངས་པ་ལས། དང་པོ་ནི། རང་ལ་བསམ་ནས་དགེ་སློང་གང་གིས་ལྷ་རྣམས་ཀྱི་སྒྲ་ཐོས་པ་ཡོད་དོ་ཅེས་བྱ་བ་ལ་སོགས་པ་གཞན་ལ་སྙད་བཏགས་ནས་སྨྲ་བ་རྣམས་སོ། །

འདི་ཕམ་པར་མི་འགྱུར་བའི་རྒྱུ་མཚན་ནི་དགེ་སློང་གང་ཞིག་ལྷ་རྣམས་ཀྱི་སྒྲ་ཐོས་པར་ཡིན་ནོ་ཞེས་པའི་ཚིག་དངོས་སུ་མ་ཚང་བས་སོ། །
ང་ཡིན་གྱི་ཚིག་དངོས་སུ་བྱུང་ན་ཕམ་པ་ཡིན་ནོ། །
གཉིས་པ་ནི། མདོ་རྩ་ལས། བླ་མ་བརྗོད་པའི་མདུན་པས་མིང་མཐུན་པའི་དོན་བརྗོད་ན་སྦོམ་པོའོ། ཞེས་གསུངས་པ་ལྟར་སློབ་པའི་ཆོས་མ་ཐོབ་པའི་དགེ་སློང་རང་ཉིད་སོ་སོར་ཐར་བའི་སྡོམ་པ་སོགས་ལ་སློབ་པའི་བསམ་པས་བདག་ནི་སློབ་པ་ཡིན་ནོ། ཞེས་སྨྲས་པ་ལྟ་བུའོ། བདག་ནི་རྒྱུན་བཞུགས་ཡིན་ནོ་ཟེར་རྒྱུ་ལ་ཕྱིར་འོང་དུ་ནོར་བ་སོགས་ཀྱང་སྦོམ་པོ་ཡིན་ཏེ། ནོར་ན་ཡང་ངོ་། ཞེས་གསུངས་པའི་ཕྱིར། གསུམ་པ་ཟུར་གྱིས་གླེང་བ་ནི། དགེ་སློང་གིས་དགེ་སློང་གཞན་ཞིག་ལ། ཀྱེ་ཁྱོད་

༼༡༤༥༽
ཀྱང་ང་འདྲ་བར་གྱུར་ན་འོ་ན་ཁྱོད་ཕྱིར་མི་འོང་གི་འབྲས་བུ་ཐོབ་པ་ཞིག་ཏུ་གྱུར་ན། ང་ནི་རྒྱུན་དུ་ཞུགས་པ་ནས་དགྲ་བཅོམ་པའི་བར་གང་ཡང་མ་ཡིན་ནོ། །
ཞེས་སྨྲ་པ་ལྟ་བུའོ། འདི་ནི་མདོ་རྩ་ལས། གཞོག་སྨྲོས་ཀྱང་ངོ་། །
ཞེས་པའི་དོན་ཡིན་ནོ། །
བཞི་པ་ནི། དགེ་སློང་གིས་འདི་སྐད་ཅེས་ཁྱིམ་ཆེ་གེ་མོ་ཞིག་དགེ་སློང་གང་གི་ཡིན་པ་དེ་ནི་འབྲས་བུ་ཐོབ་པ་ཡིན་ལ། ཁྱིམ་དེ་ངའི་ཀྱང་ཡིན་ཏེ། ང་ནི་རྒྱུན་དུ་ཞུགས་པ་ནས་དགྲ་བཅོམ་པའི་བར་གང་ཡང་མ་ཡིན་ནོ། ཞེས་སྨྲ་པ་ལྟ་བུ་ཡིན་ཏེ། མདོ་རྩ་ལས། ཡང་དག་པ་ཕྱི་མ་ཉིད་ལ་དེ་མི་འབྱུང་བ་མ་ཡིན་ནོ། ཞེས་གསུངས་པའི་ཕྱིར། ཡོན་ཏན་འོད་ཀྱི་དགོངས་པ་ནི། བཞི་པ་འདི་ཟུར་རམ་གཞོགས་སྨྲོས་ཀྱི་ནང་དུ་འདུས་པ་ཡིན་ཏེ། གཞོགས་སྨྲོས་ཀྱང་ངོ་། ཞེས་པའི་དེ་མ་ཐག ཡང་དག་པ་ཕྱི་མ་ཉིད་ལ་དེ་མི་འབྱུང་བ་མ་ཡིན་ནོ། ཞེས་གསུངས་པས་དེ་ལ་གཞོགས་སྨྲོས་འབྱུང་བ་བསྟན་ནོ། དེས་ན་ཟུར་གྱི་གླེང་བ་དང་། བཞི་པ་འདི་ལ་སྤྱི་དང་བྱེ་བྲག་གི་ཁྱད་པར་ཡོད་པར་བྱས་ན་ལེགས་སོ། །
སུམ་བརྒྱ་པ་ལས། མ་ལ་ཀྱེ་མ་ཁྱོད་ཀྱང་འདྲ་ལ། །
འོ་ན་ཕྱིར་མི་འོང་གི་འབྲས་ལྡན་ཡིན། །
ད་ལྟར་ང་ནི་དེ་ལྟར་འཕགས་མིན་ཞེས། །
ཟུར་གྱིས་གླེང་བ་བརྗོད་པ་ལས་ནི་ཆུང་། །
ཞེས་གསུངས་པ་ལ་ནི་ཕྱི་མ་ཡང་དག་པ་བརྗོད་པའི་དོན་ཡང་ཚང་འདུག་གོ །དེས་ན་འོད་ལྡན་ལས། ཁ་ཅིག་ནི་ཟུར་གྱིས་གླེང་བས་སོ། ཁ་ཅིག་

༼༡༤༦༽
ནི་ཕྱི་མ་ཡང་དག་པས་སོ། །
ཞེས་དེ་གཉིས་ཐ་དད་དུ་གསུངས་པ་འདི་མདོ་རྩ་དང་དངོས་བསྟན་མི་མཐུན་པར་སྣང་ངོ་། །
ལྔ་པ་ནི། བཙུན་པ་ཞེས་བོས་ནས་གལ་ཏེ་དགྲ་བཅོམ་པ་ཡིན་ན་བདག་གི་བསོད་སྙོམས་ལོང་ཞིག་ཟེར་བ་སོགས་ལ་ཅང་མི་སྨྲ་བས་བསོད་སྙོམས་ལེན་པ་སོགས་བྱེད་ན་སྦོམ་པོ་ཡིན་ཏེ། དགྲ་བཅོམ་པ་ཡིན་པར་དངོས་སུ་མ་སྨྲས་པས་སྦྱོར་བའི་ཡན་ལག་མ་ཚང་བའི་ཕྱིར། སྙད་བཏགས་ཀྱིས་བརྗོད་པ་སོགས་སྔ་མ་རྣམས་ལ་ངག་ཚིག་དངོས་སུ་ཡོད་པས་ཕ་རོལ་པོས་ཚིག་དེའི་དོན་གོ་ན་སྦོམ་པོ་དང་། མ་གོ་ན་ཉེས་བྱས་སུ་གཞག་གོ །མངོན་པའི་ང་རྒྱལ་གྱིས་མི་ཆོས་བླ་མ་ཐོབ་པར་སྨྲས་པའི་ཚིག་དེ་བརྫུན་ཡིན་ནམ་མ་ཡིན་ཞེ་ན། དེ་ནི་མི་བདེན་པ་སྨྲས་པ་ཡིན་ཀྱང་བརྫུན་སྨྲས་པར་མི་འགྲོ་སྟེ། བརྫུན་པའི་འདུ་ཤེས་ཀྱིས་མ་སྨྲས་པའི་ཕྱིར་ཏེ། བདེན་པའི་འདུ་ཤེས་ཀྱིས་སྨྲས་པའི་ཕྱིར་ཏེ། མངོན་པའི་ང་རྒྱལ་གྱིས་སྨྲས་པའི་ཕྱིར། འདིར་ཁ་ཅིག་བཅས་ལྡན་དགེ་སློང་གིས་མི་ཐ་སྙད་ལྔ་ལྡན་ལ་སྨྲ་འདོད་དང་འབྲེལ་བའི་བརྫུན་པའི་འདུ་ཤེས་ཀྱིས་མི་ཆོས་བླ་མའི་བརྫུན་སྨྲས་པའི་ལྟུང་བ་ཡིན་ན། མི་ཆོས་བླ་མའི་བརྫུན་སྨྲས་པའི་ཕམ་པ་ཡིན་པས་ཁྱབ་ཟེར་བ་མི་འཐད་དེ། བཅས་ལྡན་དགེ་སློང་གིས་མི་ཐ་སྙད་ལྔ་ལྡན་སོགས་ཁྱད་ཆོས་དེ་དག་དང་འབྲེལ་བར་མི་ཆོས་བླ་མའི་བརྫུན་སྙད་བཏགས་ཀྱིས་བརྗོད་པ་དང་། 

༼༡༤༧༽
དོན་མཐུན་པས་བརྗོད་པ་དང་། ཟུར་གྱི་གླེང་བས་བརྗོད་པའི་ལྟུང་བ་རྣམས་ཆོས་ཅན། དེར་ཐལ། དེའི་ཕྱིར་བརྟགས་སྔར་བཤད་པ། དེ་དག་གི་དོན་རྟོགས་ན་འགྲུབ། འདོད་མི་ནུས་ཏེ། སྦོམ་པོ་ཡིན་པའི་ཕྱིར། ཡང་བཅས་ལྡན་དགེ་སློང་གིས་སོགས་ཁྱད་ཆོས་དེ་དག་གི་སྟེང་དུ་མི་ཆོས་བླ་མའི་བརྫུན་མངོན་སུམ་དུ་སྨྲས་པའི་ལྟུང་བ་ཡིན་ན་ཡང་མི་ཆོས་བླ་མའི་བརྫུན་གྱི་ཕམ་པ་ཡིན་པས་མ་ཁྱབ་སྟེ། བཅས་ལྡན་དགེ་སློང་གིས་སོགས་ཁས་བླངས་པའི་སྟེང་དུ་མི་ཆོས་བླ་མའི་བརྫུན་མངོན་སུམ་དུ་སྨྲས་ཀྱང་ཕ་རོལ་པོས་ཚིག་དེའི་དོན་མ་གོ་བའི་གནས་སྐབས་ཀྱི་ལྟུང་བ་ཆོས་ཅན། དེར་ཐལ། དེའི་ཕྱིར། རྟགས་ཆོས་ཅན་གྱིས་འགྲུབ། འདོད་མི་ནུས་ཏེ། མཐར་ཐུག་གི་ཡན་ལག་མ་ཚང་བའི་མི་ཆོས་བླ་མའི་བརྫུན་གྱི་ལྟུང་བ་ཡིན་པའི་ཕྱིར་ཏེ། དེ་འདྲའི་སྦོམ་པོ་ཡིན་པའི་ཕྱིར། བཅས་ལྡན་དགེ་སློང་གིས་སོགས་ཁྱད་ཆོས་དེ་དག་གི་སྟེང་དུ་མི་ཆོས་བླ་མའི་བརྫུན་མངོན་སུམ་དུ་སྨྲས་ཤིང་། ཕ་རོལ་པོས་ཚིག་དེའི་དོན་གོ་བའི་གནས་སྐབས་ཀྱི་ལྟུང་བ་ཡིན་ན་ཡང་བརྫུན་གྱི་ཕམ་པ་ཡིན་པས་མ་ཁྱབ་སྟེ། བཅས་ལྡན་དགེ་སློང་གིས་སོགས་ཁྱད་ཆོས་དེ་དག་གི་སྟེང་དུ་མི་ཆོས་བླ་མ་དགྲ་བཅོམ་པ་ཐོབ་ཅེས་སྨྲ་རྒྱུ་ལ་ཁ་ནོར་གྱི་དབང་གིས་ཕྱིར་མི་འོང་ཐོབ་ཅེས་སྨྲས་ཤིང་ཕ་རོལ་པོས་ཀྱང་ཚིག་དེའི་དོན་གོ་བའི་གནས་སྐབས་ཀྱི་ལྟུང་བ་

༼༡༤༨༽
ཆོས་ཅན། དེར་ཐལ། དེའི་ཕྱིར། འདོད་མི་ནུས་ཏེ། སྦོམ་པོ་ཡིན་པའི་ཕྱིར་ཏེ། ནོར་ན་ཡང་ངོ་། ཞེས་པའི་དངོས་བསྟན་གྱི་སྦོམ་པོ་ཡིན་པའི་ཕྱིར་ཏེ། གཞུང་དེ་ལ་འཆད་ཚུལ་ཅིག་ཡོད་པའི་ཕྱིར། ཡང་བཅས་ལྡན་དགེ་སློང་གིས་གཞི་བསམ་སྦྱོར་བ་མཐར་ཐུག་གི་ཡན་ལག་ཀུན་ཚང་བའི་སྒོ་ནས་སྨྲས་པའི་མི་ཆོས་བླ་མའི་བརྫུན་ཡིན་ན་ཡང་བརྫུན་གྱི་ཕམ་པ་ཡིན་པས་མ་ཁྱབ་སྟེ། མ་བྱིན་ལེན་དང་། སྲོག་གཅོད་ཀྱི་ཕམ་པ་ཡན་བཅས་ཚར་ཞིང་། བརྫུན་གྱི་ཕམ་པ་བཅས་མ་ཚར་བའི་དུས་སུ་བཅས་ལྡན་དགེ་སློང་གིས་གཞི་སོགས་ཡན་ལག་ཀུན་ཚང་བའི་སྒོ་ནས་སྨྲས་པའི་མི་ཆོས་བླ་མའི་བརྫུན་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་དེར་ཐལ། དེ་ཡོད་པའི་ཕྱིར་ཏེ། ཕམ་པ་གསུམ་པ་ཡན་བཅས་ཚར་ལ། བཞི་པ་བཅས་མ་ཚར་བའི་དུས་སུ་ཉ་པའི་རིགས་ཀྱི་དགེ་སློང་རྣམས་ཀྱིས་མི་ཆོས་བླ་མའི་བརྫུན་སྨྲས་པ་ལ་བརྟེན་ནས་བརྫུན་གྱི་ཕམ་པ་བཅས་པ་གང་ཞིག དེའི་དུས་སུ་ཉ་བའི་རིགས་ཀྱི་དགེ་སློང་རྣམས་བཅས་ལྡན་ཡིན་པའི་ཕྱིར། དང་པོ་གྲུབ་སྟེ། དེའི་དུས་སུ་དེ་རྣམས་བརྫུན་གྱི་ཕམ་པ་འཆའ་བའི་སྙེད་ཀ་གླེང་གཞིའི་དགེ་སློང་ཡིན་པའི་ཕྱིར། གཉིས་པ་གྲུབ་སྟེ། དེའི་དུས་སུ་དེ་རྣམས་ཕམ་པ་གསུམ་པ་ཡན་གྱི་བཅས་པ་དང་ལྡན་པའི་ཕྱིར། རྩ་བར་འདོད་མི་ནུས་ཏེ། དེའི་དུས་སུ་དེ་རྣམས་ལ་བརྫུན་གྱི་ཕམ་པ་མ་བྱུང་བའི་

༼༡༤༩༽
ཕྱིར་ཏེ། དེའི་དུས་སུ་དེ་རྣམས་ལ་བརྫུན་གྱི་ཕམ་པ་བཅས་མ་ཚར་བའི་ཕྱིར། འདི་ནི་ལྟུང་བ་གོང་འོག་ཀུན་ལའང་རིགས་བསྒྲེ་སྟེ། རིགས་པའི་རྣམ་གྲངས་འཕེན་ཚུལ་ཤེས་པར་བྱའོ། །
དེས་ན་བཅས་པ་ཡོངས་རྫོགས་དང་ལྡན་པའི་དགེ་སློང་ནི་སྡེ་ལྔ་མཐའ་དག་འབྱུང་བའི་རྟེན་དུ་རུང་ལ། བཅས་ལྡན་ཞེས་པ་ཁ་ཡངས་ལ་ཤོར་བས་སྡེ་ལྔ་མཐའ་དག་འབྱུང་བའི་རྟེན་དུ་ངེས་པ་མེད་མོད། དེང་སང་ཞིབ་ཆ་མ་སྦྱར་བར། བཅས་ལྡན་དགེ་སློང་གིས་ཞེས་ཁ་ཡངས་ལ་བརྗོད་པ་ནི་གོ་བདེར་བརྗོད་པའི་དབང་དུ་བྱས་པའོ། །
འདིར་དཔྱོད་ལྡན་ལ་དོགས་པ་འདི་འབྱུང་སྟེ། དགེ་སློང་གི་ཟ་མ་མ་ནིང་མ། །

བླ་མའི་བརྫུན་སྨྲས་ཕམ་པ་མ་ཡིན་ན། །
ཟ་མ་མ་ནིང་བསད་པའང་སྲོག་གཅོད་ཀྱི། །
ཕམ་པ་མིན་ནམ་མི་འདྲའི་ཁྱད་པར་ཅི། །
དེ་ལྟར་ན་མི་ཚང་སྤྱོད་ཀྱི་ཕམ་པ་སོགས་བཞི་པོ་འདི་ལ་ཐུན་མོང་པའི་ཕམ་པ་ཞེས་བྱ་སྟེ། དགེ་སློང་ཕ་མ་གཉིས་ཀ་ལ་འདི་དག་བཅས་ཞིང་ཕ་མ་གཉིས་ཀ་ཡང་འདི་དག་བསྐྱེད་པའི་རྟེན་དུ་རུང་བའི་ཕྱིར། འོ་ན་མི་ཚང་སྤྱོད་ཀྱི་ཕམ་པ་སོགས་བཞི་པོ་གང་རུང་ཡིན་ན། ཐུན་མོང་པའི་ཕམ་པ་ཡིན་པས་ཁྱབ་བམ་ཞེ་ན་མ་ཁྱབ་སྟེ། དགེ་སློང་ཕ་མ་གཉིས་ཀྱི་ནང་ནས་དགེ་སློང་ཕའི་རྒྱུད་ལ་ལྡན་པའི་མི་ཚང་སྤྱོད་ཀྱི་ཕམ་པ་ཆོས་ཅན། དེར་ཐལ། 

༼༡༥༠༽
དེའི་ཕྱིར། འདོད་ན། དགེ་སློང་ཕ་མ་ཐུན་མོང་པའི་ཕམ་པ་ཡིན་པར་ཐལ། འདོད་པའི་ཕྱིར། འདོད་ན། དེ་མ་ཡིན་པར་ཐལ། དགེ་སློང་ཕ་མ་གཉིས་ཀྱི་ནང་ནས་དགེ་སློང་མ་ལ་མི་ལྡན་པའི་ཕམ་པ་ཡིན་པའི་ཕྱིར་ཏེ། དགེ་སློང་ཕའི་རྒྱུད་ཀྱི་ཕམ་པ་ཡིན་པའི་ཕྱིར། འོ་ན་ཕམ་པ་བྱུང་བས་སྡོམ་པ་སྟོང་ངམ་མི་སྟོང་ཞེ་ན། འདི་ལ་ལུགས་མང་དུ་ཡོད་དེ། སྡེ་པ་ཁ་ཅིག་ནི་དགེ་སློང་ལ་ཕམ་པ་དང་། དགེ་ཚུལ་ལ་ཕམ་འདྲའི་རྩ་ལྟུང་བྱུང་ན་སྣོད་ཆུས་བཤལ་བ་བཞིན་སྡོམ་པ་རྩ་བ་ནས་སྟོང་བར་འདོད་དེ། མཛོད་ལས། ཁ་ཅིག་ལྟུང་བར་གྱུར་ལས་སྨྲ། ཞེས་གསུངས་སོ། ཁ་ཆེ་བྱེ་བྲག་ཏུ་སྨྲ་བ་ནི་མི་ཚངས་སྤྱོད་སོགས་རྩ་བ་གང་ཡང་རུང་བ་གཅིག་གི་རྩ་ལྟུང་བྱུང་ན་སྤང་བྱ་དེ་ཉིད་སྤོང་བའི་བསླབ་པ་ལས་ཉམས་ཀྱང་སྤང་བྱ་གཞན་སྤོང་བའི་བསླབ་པ་ལས་མ་ཉམས་པས་དེ་ལྟ་བུའི་གང་ཟག་དེ་ཚུལ་ཁྲིམས་ཆལ་པ་དང་། ཚུལ་ཁྲིམས་རྣམ་དག་དང་ལྡན་པ་གཉིས་ཀར་འདོད་དེ། དཔེར་ན་བུ་ལོན་ཅུང་ཟད་ཡོད་པའི་ཕྱུག་པོ་དེ་བུ་ལོན་ཅན་དང་ནོར་ཅན་གཉིས་ཀ་ཡིན་པ་བཞིན་ནོ། ཞེས་འདོད་དེ། མཛོད་ལས། ཁ་ཆེ་རྣམས་ནི་བྱུང་བ་ལ། །
བུ་ལོན་ནོར་བཞིན་གཉིས་སུ་འདོད། །
ཅེས་གསུངས་པ་ལྟར་རོ། འདི་ལ་ཁ་ཅིག་སོ་ཤོར་བའི་སྟོང་ལུགས་ཟེར་རོ། །
བཤད་ཚུལ་དེ་དག་ནི་འདུལ་བའི་སྐབས་འདིར་ཁས་མི་ལེན་ལ། འོ་ན་ཅི་ཞེ་ན། ལུགས་འདིར་ཕམ་པ་བྱུང་ན་སྡོམ་པ་རྩ་བ་ནས་སྟོང་བ་མ་

༼༡༥༡༽
ཡིན་ཏེ། ཕམ་པ་ཆབ་བཅས་བྱུང་བའི་དགེ་སློང་གི་རྒྱུད་ལ་ཡང་དགེ་སློང་གི་སྡོམ་པ་ཡོད། འཆབ་མེད་བྱུང་བ་ལ་ཡང་དེ་ལྟར་ཡོད་པའི་ཕྱིར། འོན་ཀྱང་ཕམ་པ་འཆབ་བཅས་བྱུང་བ་དེས་སྡོམ་པའི་གནས་སྐབས་ཀྱི་དགོས་པ་གྲོགས་ཚངས་པར་མཚུངས་པར་སྤྱོད་པ་རྣམས་དང་ལྷན་ཅིག་ཏུ་གནས་པ་སོགས་མེད་པ་དང་། མཐར་ཐུག་གི་དགོས་པ་འཁོར་བ་ལས་རྣམ་པར་གྲོལ་བ་ཐག་རིང་དུ་བྱས་པས་སྡོམ་པ་མེད་པ་དང་འདྲ་བ་ཉིད་དུ་སྨད་ཏེ། རྒྱ་ཆེར་འགྲེལ་ལས། དགེ་སློང་ཕམ་པར་གྱུར་པ་ལ་ནི་སྡོམ་པ་ཡོད་དུ་ཟིན་ཀྱང་དེ་ལྟ་མོད་ཀྱི་དགོས་པ་མེད་པ་ཉིད་དུ་འགྱུར་ཏེ། ཚངས་པ་མཚུངས་པར་སྤྱོད་པ་རྣམས་དང་ལྷན་ཅིག་གནས་པ་དང་ལོངས་སྤྱོད་པ་དག་མེད་པའི་ཕྱིར་རོ། སྡོམ་པ་ཡང་དག་པར་བླངས་པ་ནི་རྣམ་པར་གྲོལ་བའི་ཕྱིར་ཡིན་ན། དེས་རྣམ་པར་གྲོལ་བ་ཐག་རིང་དུ་སྤངས་པའི་ཕྱིར། དེས་ན་དེའི་སྡོམ་པ་ནི་མེད་པ་དང་འདྲ་བ་ཡིན་ནོ། ཞེས་གསུངས་པའི་ཕྱིར། ཐུན་མོང་པའི་ཕམ་པ་འཆབ་བཅས་དང་འཆབ་མེད་གང་བྱུང་ཀྱང་འཆབ་བཅས་ལ་ཇི་སྲིད་འཚོའི་བར་དང་། འཆབ་མེད་ལ་ཆད་པ་ལས་ཀྱི་ཆོ་གས་བསླབ་པ་བྱིན་མ་ཚར་གྱི་བར་དུ་སྡོམ་པ་རྣམ་དག་དང་མི་ལྡན་པས་དགེ་སློང་རྣམ་དག་དང་དགེ་སྦྱོང་རྣམ་དག་ཏུ་མི་རུང་སྟེ། སོ་ཐར་གྱི་མདོ་ལས། དགེ་སློང་དེ་ལྟར་མ་བྱིན་པར་ལེན་ན་དགེ་སློང་དེ་ཡང་ཕམ་པར་འགྱུར་བ་ཡིན་གྱི་གནས་པར་མི་བྱའོ། ཞེས་སོགས་དང་། 

༼༡༥༢༽
ལུང་དང་གདམས་ངག་བརྗོད་པའི་ཆོ་གའི་གཞུང་རྣམས་ལས་ཀྱང་། དགེ་སློང་གིས་དེ་བྱས་མ་ཐག་ཏུ་དགེ་སློང་དུ་མི་རུང་། ཤཱཀྱའི་སྲས་ཀྱི་མི་རུང་། དགེ་སློང་དངོས་པོ་ལས་ཉམས་པར་འགྱུར་ཏེ། དེའི་དགེ་སློང་གི་ཚུལ་གཞིག་པར་འགྱུར་ཞིང་། ཉམས་པ་བཅོམ་པ་ལྟུང་བ་ཕམ་པར་འགྱུར་བ་སྟེ། དེས་དགེ་སྦྱོང་གི་ཚུལ་ཕྱིར་བླང་དུ་མེད་པར་འགྱུར་རོ། །
འདི་ལྟ་སྟེ་དཔེར་ན་ཞེས་སོགས་དཔེ་དང་སྦྱར་ནས་གསུངས་པས་སོ། ཁ་ཅིག་ཕམ་པ་བྱུང་བའི་དགེ་སློང་ཡིན་ན། ཁྱོད་ཀྱི་སླར་དགེ་སློང་གི་བསླབ་པ་རྣམ་དག་བླང་དུ་མེད་པས་ཁྱབ་སྟེ། དྲངས་མ་ཐག་པ་དེར། དེས་དགེ་སློང་གི་ཚུལ་ཕྱིར་བླང་དུ་མེད་པར་འགྱུར་རོ། །
ཞེས་དང་། སུམ་བརྒྱ་པར། མི་གསོད་ལ་སོགས་བཞི་རྣམས་ཀྱིས། །
དགེ་ཚུལ་ལས་ནི་ཉམས་གྱུར་ན། །
དགེ་སློང་བཞིན་དུ་དགེ་ཚུལ་ལའང་། །
ཕྱི་ནས་སྡོམ་སྐྱེའི་སྐལ་བ་མེད། །
ཅེས་གསུངས་པའི་ཕྱིར། ཞེས་ཟེར་བ་མི་འཐད་དེ། མི་ཚང་སྤྱོད་ཀྱི་ཕམ་པ་བྱུང་ནས་གསོད་སེམས་སེ་གོལ་གཏོགས་པའི་ཡུན་ཙམ་ཡང་མ་སྐྱེས་པའི་དགེ་སློང་ཆོས་ཅན། དེར་ཐལ། དེའི་ཕྱིར། རྟགས་སླ། འདོད་ན། དེ་ཆོས་ཅན། ཁྱོད་ཀྱིས་སླར་དགེ་སློང་གི་བསླབ་པ་རྣམ་དག་བསླང་དུ་ཡོད་པར་ཐལ། ཁྱོད་ཀྱིས་དགེ་འདུན་གྱི་ཆད་པ་ལས་ཀྱི་ཆོ་ག་ལ་བརྟེན་ནས་སླར་དགེ་སློང་གི་བསླབ་པ་རྣམ་དག་སོར་ཆུད་པ་ཡོད་པའི་ཕྱིར། མ་གྲུབ་ན། དེ་དེར་ཐལ། ཕམ་པ་འཆབ་མེད་བྱུང་བའི་དགེ་སློང་ལ་ཆད་པ་ལས་ཀྱི་

༼༡༥༣༽
བསླབ་པ་བྱིན་ཚར་བ་ན་དགེ་སློང་གི་བསླབ་པ་རྣམ་དག་སོར་ཆུད་པའི་ཕྱིར། མ་གྲུབ་ན། དེར་ཐལ། ཕམ་པ་འཆབ་བཅས་བྱུང་བ་དེ་དགེ་སློང་གི་བསླབ་པ་ཡོངས་སུ་དག་པ་ལས་ཕྱིར་བཅོས་སུ་མི་རུང་བ་ཉིད་དང་། འཆབ་མེད་བྱུང་བ་དེ་དགེ་སློང་གི་བསླབ་པ་ཡོངས་སུ་དག་པ་ལས་ཕྱིར་བཅོས་སུ་རུང་པའི་ཁྱད་པར་འཐད་པའི་ཕྱིར་ཏེ། རྒྱ་ཆེར་འགྲེལ་ལས། ཉམས་པ་ཞེས་བྱ་བ་ནི་ཕམ་པར་གྱུར་པ་སྟེ། དགེ་སློང་གི་དངོས་པོ་ཡོངས་སུ་དག་པ་ལས་ཕྱིར་བཅོས་སུ་མི་རུང་བ་ཉིད་ཀྱིས་ཉམས་པ་ཡིན་ནོ། །
་ཞེས་གསུངས་པའི་དངོས་བསྟན་ཕམ་པ་འཆབ་བཅས་དང་། ཤུགས་བསྟན་ཕམ་པ་འཆབ་མེད་ལ་སྦྱར་ནས་འཆད་རིགས་པའི་ཕྱིར་ཏེ། འགྲེལ་པ་དེ་ལ་འཆད་ཚུལ་ཅིག་ཡོད་པའི་ཕྱིར། དེས་ན་ཕམ་པ་བྱུང་བ་ལ་དགེ་སྦྱོང་གི་ཚུལ་སླར་བླང་དུ་མེད་པ་དང་། ཕྱི་ནས་སྡོམ་པ་སྐྱེ་བའི་སྐལ་པ་མེད་པ་སོགས་ཕམ་པ་འཆབ་བཅས་ལ་དགོངས་པ་ཡིན་ཏེ། ཆོས་ཀྱི་དག་བྱེད་སྡོམ་གསུམ་རབ་དབྱེ་ལས། དེ་ལ་ལྟུང་བ་བྱུང་གྱུར་ན། །
དགེ་སློང་སྡོམ་པ་ཉམས་པར་འགྱུར། །
ཉམས་ནས་འཆབ་སེམས་སྐྱེས་པ་ལ། །
སླར་ཡང་བླང་དུ་མེད་པར་གསུངས། །
ཞེས་གསུངས་པའི་ཕྱིར། གཞུང་འདིས་འཆབ་སེམས་མ་སྐྱེས་ན་སླར་སྡོམ་པ་རྣམ་དག་བླང་དུ་ཡོད་པར་བསྟན་ནོ། འཆབ་བཅས་དང་། འཆབ་མེད་ནི་ལྟུང་བ་དེ་བྱུང་ནས་གསད་སེམས་སྐྱེས་མ་སྐྱེས་ལ་བྱ་ཞིང་། འཆབ་

༼༡༥༤༽
སེམས་མ་སྐྱེས་ན་ཕམ་པ་བྱུང་ཡང་ཆད་པ་ལས་ཀྱི་ཆོ་གས་བསླབ་པ་བྱིན་དུ་རུང་སྟེ། ལུང་མ་མོ་ལས། ཕམ་པ་བྱུང་ནས་བསླབ་པ་བྱིན་པ་གང་ཞེ་ན། གལ་ཏེ་མི་ཚངས་པར་སྤྱོད་པ་བྱས་ནས་མཐའ་ན་སེ་གོལ་རྟོགས་པ་ཙམ་ཡང་འཆབ་པའི་སེམས་མ་སྐྱེས་པའོ། །
ཞེས་དང་། མདོ་རྩ་བར། བསླབ་པ་བྱིན་པ་ནི་འདྲ་བ་ཉིད་དོ། ཅེས་གསུངས་པའི་ཕྱིར། འཆབ་པ་དང་། གསོད་པ་དང་། སྦེད་པ་རྣམས་དོན་ཅིག་པར་སྣང་ངོ་། དེ་ལྟར་ན་དགེ་སློང་གི་བསླབ་པ་རྣམ་དག་དང་ལྡན་ན། དགེ་སློང་རང་བཞིན་དུ་གནས་པ་ཡིན་པས་མ་ཁྱབ་སྟེ། གལ་ཏེ་ཁྱབ་ན། བསླབ་བྱིན་དགེ་སློང་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་ཀྱིས་སྡེ་ལྔ་གང་རུང་གི་གཞི་ལ་ཞུགས་པ་ན་དངོས་གཞིའི་ལྟུང་བ་བསྐྱེད་པའི་ཕྱིར་ཏེ། མདོ་རྩའི་ལུང་དྲངས་མ་ཐག་པ་དེའི་ཕྱིར་རོ། རྩ་བར་འདོད་ན། དེ་ཆོས་ཅན། དེ་མ་ཡིན་པར་ཐལ། དམན་པའི་སར་གནས་པའི་དགེ་སློང་ཡིན་པའི་ཕྱིར་ཏེ། དགེ་འདུན་གྱིས་ཆད་ལས་སྤྱོད་བཞིན་པའི་དགེ་སློང་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། ཆད་ལས་ནི་དགེ་སློང་རང་བཞིན་དུ་གནས་པ་ཐམས་ཅད་ཀྱི་གྲལ་འོག་ཏུ་འཇོག་པ་དང་། དེས་དགེ་སློང་རང་བཞིན་དུ་གནས་པ་ལ་བྱིན་ལེན་སྟོབས་པ་སོགས་འཕྲལ་གྱི་བྱ་བ་སྒྲུབ་དགོས་པ་རྣམས་དགེ་ཚུལ་དང་འདྲ་བར་བྱེད་ཅིང་། ལྟུང་བ་ལ་ཡང་འགྱོད་

༼༡༥༥༽
ཚང་བྱེད་པ་རྣམས་ཡིན་ལ། དེ་ལྟར་བྱས་པས་ལྟུང་བ་དག་སྟེ་ཚེ་འདི་ལ་འཁོར་བའི་སྡུག་བསྔལ་ལས་ཐར་བ་ཐོབ་པ་ཡང་ཡོད་པར་གསུངས་སོ། ཁ་ཅིག་ཕམ་པ་འཆབ་བཅས་བྱུང་བའི་དགེ་སློང་ཡིན་ན། ཕམ་པ་དང་བཅས་པའི་དགེ་སློང་ཡིན་པས་ཁྱབ། རྟགས་དེ་ཡིན་ན། དགེ་སློང་ཕ་མ་གང་རུང་གི་སྡོམ་པ་རྣམ་དག་དང་མི་ལྡན་པས་ཁྱབ། རྟགས་དེ་ཡིན་ན། ཚེ་འདི་ལ་འཁོར་བ་ལས་རྣམ་པར་གྲོལ་བའི་ཐར་པ་ཐོབ་མི་སྲིད་པའི་དགེ་སློང་ཡིན་པས་ཁྱབ་ཟེར་བ་རྣམས་མི་འཐད་དེ། གསུམ་ག་ལ་རེག་ཕམ་འཆབ་བཅས་བྱུང་བའི་དགེ་སློང་མ་དགེ་སློང་ཕར་མཚན་གྱུར་བའི་དགེ་སློང་ཆོས་ཅན། གསལ་པ་རིམ་བཞིན་དེར་ཐལ། རྟགས་དེའི་ཕྱིར། མ་གྲུབ་ན། དེར་ཐལ། དགེ་སློང་མའི་ཐུན་མོང་མ་ཡིན་པའི་ཕམ་པ་འཆབ་བཅས་བྱུང་བའི་དགེ་སློང་ཡིན་པའི་ཕྱིར་ཏེ། རེག་ཕམ་འཆབ་བཅས་བྱུང་བའི་དགེ་སློང་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། གསལ་པ་དང་པོ་ལ་འདོད་ན་དེ་ཆོས་ཅན། ཕམ་པ་དང་བཅས་པའི་དགེ་སློང་མ་ཡིན་པར་ཐལ། ཕམ་པ་དང་མི་ལྡན་པའི་དགེ་སློང་ཡིན་པའི་ཕྱིར་ཏེ། ཁྱོད་ལ་སྔར་བྱུང་བའི་རེག་ཕམ་དེ་མཚན་གྱུར་གྱི་དབང་གིས་རྒྱུན་འགགས་པ་དང་མེད་པར་གྱུར་པ་གང་ཞིག ཁྱོད་ལ་རེག་ཕམ་འཆབ་བཅས་ལས་ཕམ་པ་གཞན་མ་བྱུང་བའི་ཕྱིར། དང་པོ་གྲུབ་སྟེ། ཞིང་མ་ཡིན་

༼༡༥༦༽
པ་ཉིད་ལ་ནི་ཉམས་སོ། ཞེས་དང་། དེའི་རྒྱ་ཆེར་འགྲེལ་ལས། ཁ་ན་མ་ཐོ་པ་ཐུན་མོང་མ་ཡིན་པའི་ཞིང་མ་ཡིན་པ་ཉིད་ལ་ནི་སྔར་མཚན་མ་གྱུར་པའི་གནས་སྐབས་སུ་ལྟུང་བ་ཐུན་མོང་མ་ཡིན་པ་བྱས་པ་དེ་ཉམས་ཤིང་གཞིག་པ་དང་། མེད་པར་རིག་པར་བྱ་ཏེ་ཞེས་གསུངས་པ་འཐད་པའི་ཕྱིར། གཉིས་པ་གྲུབ་སྟེ། ཆོས་ཅན་ཡིན་པའི་ཕྱིར། གསལ་པ་གཉིས་པ་ལ་འདོད་ན། དེ་ཆོས་ཅན། དགེ་སློང་ཕ་མ་གང་རུང་གི་བསླབ་པ་རྣམ་དག་དང་ལྡན་པར་ཐལ། སྔར་བྱུང་བའི་ཕམ་པ་འཆབ་བཅས་མཚན་གྱུར་གྱི་དབང་གིས་དག་ཚར་བ་གང་ཞིག དེའི་རྗེས་སུ་ཕམ་པ་གཞན་མ་བྱུང་བའི་ཕྱིར། རྟགས་དང་པོ་སྔར་གྱི་ལུང་གིས་གྲུབ། གསུམ་པ་ལ་འདོད་ན། དེ་ཆོས་ཅན། ཁྱོད་ཚེ་འདིར་དེ་ཐོབ་མི་སྲིད་པའི་དགེ་སློང་མ་ཡིན་པར་ཐལ། ཁྱོད་ཚེ་འདིར་དེ་ཐོབ་སྲིད་པའི་དགེ་སློང་ཡིན་པའི་ཕྱིར་ཏེ། གནས་སྐབས་དང་མཐར་ཐུག་གི་དགོས་པ་སྒྲུབ་ནུས་ཀྱི་སྡོམ་པ་དང་ལྡན་པའི་དགེ་སློང་ཡིན་པའི་ཕྱིར་ཏེ། དགེ་སློང་ཕ་མ་གང་རུང་གི་སྡོམ་པ་རྣམ་དག་དང་ལྡན་པའི་དགེ་སློང་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། ཁ་ཅིག་ཐུན་མོང་པའི་ཕམ་པ་འཆབ་མེད་བྱུང་བའི་དགེ་སློང་ཡིན་ན། ཆད་པ་ལས་ཀྱི་བསླབ་པ་གསོར་རུང་བའི་དགེ་སློང་ཡིན་པས་ཁྱབ། རྟགས་དེ་ཡིན་ན། དགོས་པ་སྒྲུབ་ནུས་ཀྱི་དགེ་སློང་གི་སྡོམ་པ་ལྡན་པས་ཁྱབ། རྟགས་དེ་

༼༡༥༧༽
ཡིན་ན། ཕམ་པ་འཆབ་བཅས་བྱུང་བའི་དགེ་སློང་མ་ཡིན་པས་ཁྱབ་ཟེར་བ་རྣམས་མི་འཐད་དེ། དང་པོ་ལ། སྲོག་གཅོད་ཀྱི་ཕམ་པ་འཆབ་མེད་བྱུང་བ་ལ་ཆད་པ་ལས་ཀྱི་ཆོ་གས་བསླབ་པ་བྱིན་ཚར་བའི་དགེ་སློང་ཆོས་ཅན། དེར་ཐལ། དེའི་ཕྱིར། རྟགས་སླ། འདོད་ན། དེ་མ་ཡིན་པར་ཐལ། ཆད་པ་ལས་ཀྱི་བསླབ་པ་སོར་ཆུད་ཚར་བའི་དགེ་སློང་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། གཉིས་པ་ལ། སྲོག་གཅོད་ཀྱི་ཕམ་པ་འཆབ་མེད་བྱུང་མ་ཐག་པའི་དགེ་སློང་ཆོས་ཅན། དེར་ཐལ། དེའི་ཕྱིར། འདོད་ན། དེ་ཆོས་ཅན། ཁྱོད་དགོས་པ་བསྒྲུབ་ནུས་ཀྱི་དེ་དང་ལྡན་པ་མ་ཡིན་པར་ཐལ། ཁྱོད་དགེ་སློང་གི་སྡོམ་པ་རྣམ་དག་དང་མི་ལྡན་པའི་དགེ་སློང་ཡིན་པའི་ཕྱིར་ཏེ། ཕམ་པ་འཆབ་མེད་བྱུང་བ་ལ་ཆད་པ་ལས་ཀྱི་བསླབ་པ་བྱིན་མ་ཚར་བའི་དགེ་སློང་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། ནམ་བསོད་ཆེན་པོས། ཕམ་པ་འཆབ་མེད་བྱུང་བ་བསླབ་པ་བྱིན་གོང་དུ་དགོས་པ་བསྒྲུབ་ནུས་དང་ལྡན་པར་གསུངས་པ་ནི་ཐལ་ཆེས་སམ་སྙམ་སྟེ། འོ་ན་ཆད་པ་ལས་ཀྱི་བསླབ་པ་སྟེར་མི་དགོས་པར་འགྱུར་ཏེ། དེ་བྱིན་པ་ལ་དགོས་པ་ལྷག་པོ་མིན་འདུག་པའི་ཕྱིར། ཡང་འཆབ་མེད་བྱུང་བའི་བསླབ་བྱིན་དེས་སྡེ་ལྔའི་གཞི་ལ་ཞུགས་པ་ན་དངོས་གཞི་ཇི་ལྟར་བ་བཞིན་བསྐྱེད་པར་གསུངས་པའི་རྣམ་དཔྱད་ཀྱི་ནུས་པ་ཉམས་པར་འགྱུར་ཏེ། འཆབ་མེད་བྱུང་བས་བསླབ་པ་བྱིན་གོང་དུ་སྡེ་ལྔའི་གཞི་

༼༡༥༨༽
ལ་ཞུགས་པ་ན་དངོས་གཞི་ཇི་ལྟ་བ་བཞིན་བསྐྱེད་རིགས་པའི་ཕྱིར་ཏེ། བསླབ་པ་བྱིན་གོང་དུ་དགོས་པ་བསྒྲུབ་ནུས་ཀྱི་དགེ་སློང་གི་སྡོམ་པ་དང་ལྡན་པའི་ཕྱིར། འདུལ་འཛིན་ཆེན་པོ་མཁྱེན་པའི་དགོང་ཡངས་ཞིབ་འཚལ་ལོ། །
གསུམ་པ་ལ་ཕམ་པ་འཆབ་མེད་བྱུང་ནས་བསླབ་པ་བྱིན་པའི་རྟེན་ལ་སླར་ཕམ་པ་འཆབ་བཅས་བྱུང་བའི་དགེ་སློང་ཆོས་ཅན། དེར་ཐལ། དེའི་ཕྱིར་ཏེ། ཕམ་པ་འཆབ་མེད་བྱུང་ནས་བསླབ་བྱིན་བླངས་པའི་དགེ་སློང་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཕམ་པ་འཆབ་བཅས་བྱུང་བའི་དགེ་སློང་ཡིན་པར་ཐལ། ཆོས་ཅན་ཡིན་པའི་ཕྱིར། མ་གྲུབ་ན། དེ་དེར་ཐལ། དེ་ཡོད་པའི་ཕྱིར་ཏེ། ཕམ་པ་འཆབ་མེད་བྱུང་བའི་བསླབ་བྱིན་དགེ་སློང་གིས་ཕམ་པའི་གཞི་ལ་ཞུགས་པ་ན་ཕམ་པ་བསྐྱེད་པ་གང་ཞིག དེས་དེའི་གཞི་ལ་ཞུགས་ཏེ་ཕམ་པ་བསྐྱེད་པ་ན་གསད་སེམས་སྐྱེས་མ་སྐྱེས་ལས་འཆབ་བཅས་དང་འཆབ་མེད་དུ་འཇོག་པའི་ཕྱིར་རོ། །
དེ་ལྟར་ན་ཕམ་པ་འཆབ་བཅས་དང་འཆབ་མེད་གང་བྱུང་ཀྱང་ལན་གཅིག་ལ་བསླབ་པ་རྣམ་དག་ལས་རིལ་གྱི་ཉམས་ཤིང་འདི་ལ་ཁ་ཅིག་ཀུན་སྟོང་གི་ལུགས་སམ་མདུང་ཚོམ་པའི་ལུགས་ཟེར་རོ། །
ཐུན་མོང་པའི་ཕམ་པ་འཆབ་བཅས་བྱུང་བ་ལ་ནི་ཕྱིར་བཅོས་སུ་མེད་ཅིང་མཚན་གྱུར་གྱི་དབང་གིས་དེ་ཉམས་ནས་བསླབ་པ་སོར་ཆུད་པ་ཡང་མེད་ལ། ཐུན་མོང་མ་ཡིན་པའི་ཕམ་པ་འཆབ་བཅས་ལ་མཚན་གྱི་དབང་གིས་བསླབ་པ་སོར་ཆུད་

༼༡༥༩༽
པ་སྔར་བཤད་པ་ལྟར་རོ། འཆབ་མེད་བྱུང་བ་ལ་བསླབ་པ་བྱིན་པའི་ཚུལ་ནི་མཁན་སློབ་ཀྱི་སྤྱན་སྔར་སྡོམ་པ་འབོགས་བྱེད་ཀྱི་ཆོ་གས་བྱིན་པ་ལྟ་བུ་ནི་མ་ཡིན་ལ། འོ་ན་ཅི་ཞེ་ན། ལྟུང་བ་གླེང་དྲན་དང་གཞམ་སྒོ་སྔོན་དུ་འགྲོ་བས་དགེ་འདུན་གྱི་ཆད་པ་ལས་ཀྱི་ཆོ་གས་བསླབ་པ་རྣམ་དག་སོར་ཆུད་པར་བྱས་པ་དེ་ཡིན་ཏེ། འདུལ་བའི་གཞུང་ལས་དེ་ལྟར་དུ་གསལ་པས་སོ། དེང་སང་བསླབ་པ་ཉམས་པ་གསོ་བ་ལ་མཁན་སློབ་ཀྱི་སྤྱན་སྔར་སྡོམ་པ་འབོགས་ཆོག་ཞུ་པ་ནི་ཐེག་པ་ཆེན་པོའི་རྒྱས་བཀབ་པ་ཡིན་ཏེ། བསླབ་པ་སྔ་མ་དེ་ཞུ་བའི་དུས་སུ། ཐེག་ཆེན་གྱི་བསམ་པ་གསལ་བཏབ་སྟེ། ཆོ་ག་ཉན་ཐོས་ཀྱི་ལུགས་བཞིན་བྱས་པ་ལས་སྡོམ་པ་ཕོག་པ་དེ་བདག་ཉིད་ཆེན་པོ་ས་པཎ་གྱིས། དེས་ན་ད་ལྟའི་ཆོ་ག་ནི། ཞེས་སོགས་གསུངས་པ་ལྟར་ཐེག་ཆེན་སོ་ཐར་སྡོམ་པའི་ངོ་བོར་སྐྱེ་ལ་ཐེག་ཆེན་གྱི་སྡོམ་པ་དེ་ནི་ཉན་ཐོས་པའི་ལུགས་དང་མི་འདྲ་བར། ཐེག་པ་ཆེན་པོའི་ལུགས་འདིར་ཤེས་པ་ཡིན་གྱི། གཟུགས་ཅན་མ་ཡིན་པས་བླང་ཡང་སྡོམ་པ་བླངས་པས་སྐྱེ་བ་ནི་བདག་ཉིད་ཆེན་པོ་ས་པཎ་ནས་བཟུང་ས་སྐྱ་པའི་འདུལ་འཛིན་མཐའ་དག་ཕྱག་ལེན་ལ་མཛད་པ་ཡིན་ནོ། །
དོན་འདི་དང་མཐུན་པར་ས་བཟང་མ་ཏི་པཎ་ཆེན་གྱིས་འདུལ་བའི་ཆོ་ག་ལས། དེ་ལྟར་སྦྱོར་བ་དངོས་གཞི་གཉིས་ཀྱིས་ཁྱེད་ཀྱི་རྒྱུད་ལ་བསྙེན་པར་རྫོགས་པའི་སྡོམ་པ་ཁྱད་པར་ཅན་སྤང་བྱའི་རྒྱུན་སྡོམ་པར་

༼༡༦༠༽
བྱེད་པ་ཆུ་ལོན་ལྟ་བུ། རྣམ་པར་རིག་བྱེད་དང་རིག་བྱེད་མ་ཡིན་པའི་གཟུགས་སམ། སེམས་དཔའ་དགེ་བ་ཁྱད་པར་ཅན་ས་བོན་དང་བཅས་པ་ལས་དེ་ཐོབ་ཅིང་མངོན་དུ་གྱུར་པ་ཡིན་པས་དགའ་བ་སྒོམ་ཞིག ཅེས་གསུངས་པ་ཡིན་ཏེ། གཟུགས་སམ་ཞེས་པ་འདུལ་བ་རང་རྐང་གི་ལུགས་དང་། སེམས་དཔའ་དགེ་བ་ཁྱད་པར་ཅན་ཐོབ་པ་ཅེས་པ་གསུངས་པ་ནི་ཐེག་ཆེན་ལུགས་ཀྱི་དབང་དུ་བྱས་པ་ཡིན་ནོ། འདུལ་བ་རང་རྐང་ལ་སྡོམ་པ་གཟུགས་ཅན་དུ་འདོད་པས་སྡོམ་པ་ལན་གཅིག་བླངས་པ་དེ་རྩ་ལྟུང་བྱུང་བས་ཀྱང་མི་སྟོང་པར་ཡོད་ཅིང་། དེའི་སྡོམ་རོ་རྙིང་པ་དེས་སླར་སྡོམ་པ་རྣམ་དག་བླངས་ཀྱང་སྐྱེ་བའི་གེགས་བྱེད་པས་ཕྱག་ལེན་གུ་དོག་ལ། གལ་ཏེ་མཁན་སློབ་ཀྱི་ཆོ་ག་ལས་སླར་སྡོམ་པ་ལེན་ན་གོང་དུ་བསླབ་པ་འབུལ་ཆོག་བྱས་ན་སྡོམ་པ་རྙིང་པས་རྒྱུད་མ་བཀག་པས་ལེན་དུ་རུང་བ་ཙམ་ཡིན། ཐེག་ཆེན་གྱི་བསམ་པས་ཟིན་པ་ལ་སྡོམ་པ་རྙིང་པས་རྒྱུད་བཀག་མ་བཀག་སོགས་ཀྱི་རྣམ་གཞག་བརྩི་མི་དགོས་པས་གུ་ཡངས་ཤིང་གདུལ་བྱ་ལ་ཕན་ཆེ་བ་ནི་ཐེག་པ་ཆེ་ཆུང་གི་ཁྱད་པར་ཡིན་ནོ། །

གནད་འདི་ནི་ཁོ་བོའི་མཁན་པོ་ཐམས་ཅད་མཁྱེན་པ་དོན་གྱི་སླད་དུ་མཚན་ནས་སྨོས་ཏེ་འཇམ་དབྱངས་དབང་ཕྱུག་དཔལ་བཟང་གི་གསུང་རྒྱུན་ལས་བྱུང་བ་འདིར་བྲིས་པའོ། །
ཁ་ཅིག་ཕམ་པ་གཅིག་བྱུང་བས། དགེ་སློང་གི་སྡོམ་པ་ལས་ཉམས་པ་མི་འཐད་དེ། མི་ཚངས་སྤྱོད་ཀྱི་ཕམ་པ་བྱུང་བའི་རྗེས་སུ་

༼༡༦༡༽
ཕམ་པ་གཞན་གསུམ་ཡང་རིམ་གྱིས་འབྱུང་བ་ཡོད་པའི་ཕྱིར་ཏེ། དགེ་སློང་གཅིག་ལ་ཕམ་པ་བཞི་ཆར་རིམ་གྱིས་འབྱུང་བ་ཡོད་པའི་ཕྱིར་ཏེ། དེ་སྐད་དུ་ལུང་ཞུ་བ་ལས། གཅིག་ལ་ཡང་མཐར་འགྱུར་བ་བཞི་ཡང་འབྱུང་ངོ་། ཞེས་གསུངས་སོ། །
ཞེས་ཟེར་བ་ནི་མི་འཐད་དེ། ལུང་ལས་དེ་ལྟར་གསུངས་པ་ནི་བཅས་ལྡན་དགེ་སློང་གཅིག་གིས་མ་བྱིན་ལེན་སོགས་གཞན་གསུམ་གཞན་ལ་གཅོལ་བས་འགྲུབ་བར་བྱས། རང་ཉིད་ཀྱིས་མི་ཚངས་སྤྱོད་དངོས་སུ་བྱས་པས་སྟེས་དབང་གིས་མི་ཚངས་སྤྱོད་ཀྱི་ཕམ་པ་སོགས་བཞི་ཆར་ཅིག་ཅར་དུ་བྱུང་སྲིད་པ་ཙམ་ལ་དགོངས་པ་ཡིན་ནོ། །
འོ་ན་ཕམ་པ་བཞི་ཆར་འབྱུང་བ་ལས་གཞན་དུ་ཕམ་པ་བཞི་ཀ་བྱུང་བའི་དགེ་སློང་ཡོད་དམ་མེད་ཅེ་ན། ཚིག་གི་རང་ལྡོག་ལ་འཁྲིས་ན་ཡོད་དེ། དེ་ལས་གཞན་དུ་ཕམ་པ་བཞི་ཀ་དགེ་སློང་གི་རྟེན་ལ་བྱུང་བ་ཡོད་པའི་ཕྱིར་ཏེ། དེ་ལས་གཞན་དུ་ལྷུང་རྐང་ཉིས་བརྒྱ་ལྔ་བཅུ་རྩ་གསུམ་དགེ་སློང་གི་རྟེན་ལ་འབྱུང་བ་ཡོད་པའི་ཕྱིར་ཏེ། ཉིས་བརྒྱ་ལྔ་བཅུ་རྩ་གསུམ་སྟོན་པས་དགེ་སློང་གི་རྟེན་ལ་བཅས་པའི་ཕྱིར། འོན་ཀྱང་དེ་ལས་གཞན་དུ་ཕམ་པ་བཞི་ཀ་འབྱུང་བའི་དགེ་སློང་ཡིན་པ་མེད་ཅེས་བྱའོ། །
ཁ་ཅིག་བཅས་པ་ཡོངས་རྫོགས་ཀྱི་རྗེས་སུ་བྱུང་བའི་དགེ་སློང་ཡིན་ན། དགེ་སློང་རྣམ་དག་ཡིན་པས་ཁྱབ། བཅས་པ་ཡོངས་རྫོགས་དང་ལྡན་པའི་དགེ་སློང་རྣམ་དག་ཡིན་ན། ལྟུང་བ་སྡེ་ལྔ་འབྱུང་བའི་རྟེན་

༼༡༦༢༽
དུ་རུང་བའི་དགེ་སློང་ཡིན་པས་ཁྱབ། ཐུན་མོང་པའི་ཕམ་པ་འཆབ་བཅས་བྱུང་བའི་དགེ་སློང་ཡིན་ན། ལྟུང་བ་འབྱུང་བའི་རྟེན་དུ་རུང་བའི་དགེ་སློང་མ་ཡིན་པས་ཁྱབ་ཟེར་བ་རྣམས་མི་འཐད་དེ། དང་པོ་ལ། བསླབ་གཞི་མཐའ་དག་རིམ་གྱིས་རྫོགས་པར་བཅས་པའི་རྗེས་སུ་ཐུན་མོང་པའི་ཕམ་པ་འཆབ་བཅས་བྱུང་བའི་དགེ་སློང་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། བསླབ་གཞི་མཐའ་དག་རྫོགས་པར་བཅས་པའི་རྗེས་སུ་བྱུང་བའི་དགེ་སློང་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རྩ་བར་འདོད་ན། དེ་མ་ཡིན་པར་ཐལ། ཐུན་མོང་པའི་ཕམ་པ་འཆབ་བཅས་བྱུང་བའི་དགེ་སློང་ཡིན་པའི་ཕྱིར། སྤྱིར་ཕམ་པ་འཆབ་བཅས་བྱུང་བའི་དགེ་སློང་རྣམ་དག་ཡོད་པ་ནི། སྔར་བཤད་པ་ལྟར་ཤེས་པར་བྱའོ། །
གཉིས་པ་ལ་བཅས་པ་ཡོངས་རྫོགས་དང་ལྡན་པའི་དགེ་སློང་དགྲ་བཅོམ་པ་ཆོས་ཅན། དེར་ཐལ། དེའི་ཕྱིར་ཏེ། ཆོས་ཅན་ཡིན་པའི་ཕྱིར། མ་གྲུབ་ན། དེར་ཐལ། དེ་ཡོད་པའི་ཕྱིར་ཏེ། བཅས་པ་ཡོངས་རྫོགས་དང་ལྡན་པའི་དགེ་སློང་རྣམ་དག་གི་དགྲ་བཅོམ་པ་ཐོབ་པ་ཡོད་པའི་ཕྱིར། རྩ་བར་འདོད་ན། དེ་ཆོས་ཅན། ཕམ་པ་འབྱུང་བའི་རྟེན་དུ་རུང་བའི་དགེ་སློང་ཡིན་པར་ཐལ། འདོད་པའི་ཕྱིར། འདོད་ན། དེ་མ་ཡིན་པར་ཐལ། ཕམ་པ་འབྱུང་བའི་རྒྱུ་སྤང་བའི་དགེ་སློང་ཡིན་པའི་ཕྱིར་ཏེ། ཉོན་མོངས་སྤངས་པའི་དགེ་སློང་ཡིན་པའི་ཕྱིར་ཏེ། དགེ་སློང་

༼༡༦༣༽
དགྲ་བཅོམ་པ་ཡིན་པའི་ཕྱིར། གསུམ་པ་ལ། མ་བྱིན་ལེན་གྱི་ཕམ་པ་འཆབ་བཅས་བྱུང་བའི་དགེ་སློང་ཆོས་ཅན། དེར་ཐལ། དེའི་ཕྱིར། རྟགས་སླ། འདོད་ན། དེ་ཆོས་ཅན། ལྟུང་བ་འབྱུང་བའི་རྟེན་དུ་རུང་བའི་དགེ་སློང་ཡིན་པར་ཐལ། ཁྱོད་ཀྱི་སྡེ་ལྔ་གང་རུང་གི་གཞི་ལ་ཞུགས་པ་ན་ཉེས་བྱས་ཙམ་བསྐྱེད་པ་གང་ཞིག ཁྱོད་ཀྱིས་དེའི་གཞི་ལ་ཞུགས་པ་ན་ཉེས་བྱས་ཙམ་བསྐྱེད་པའི་ཉེས་བྱས་དེ་ལྟུང་བ་ཡིན་པའི་ཕྱིར། དང་པོ་གྲུབ་སྟེ། ཉམས་པ་ལྟུང་བ་ལ་སྦྱོར་ན་ཉེས་བྱས་སོ། །

ཞེས་གསུངས་པ་འཐད་པའི་ཕྱིར། གཉིས་པ་མ་གྲུབ་ན། དེས་དེའི་གཞི་ལ་ཞུགས་པ་ན་ཉེས་བྱས་ཙམ་བསྐྱེད་པའི་ཉེས་བྱས་དེ་བཅས་རང་གཉིས་ཀྱི་ནང་ནས་རང་བཞིན་གྱི་ཁ་ན་མ་ཐོ་བ་ཙམ་ཡིན་པར་ཐལ། དེ་ལྟུང་བ་མ་ཡིན་པའི་ཕྱིར། འདོད་མི་ནུས་ཏེ། དེས་དེའི་གཞི་ལ་ཞུགས་པ་ན་ཉེས་བྱས་ཙམ་བསྐྱེད་པའི་ཉེས་བྱས་ཏེ། རང་བཞིན་གྱི་ཁ་ན་མ་ཐོ་བ་ཙམ་ལས་ཁྱད་པར་དུ་བྱ་བའི་ཕྱིར་དུ་ཉམས་པ་ལྟུང་བ་ལ་སྦྱོར་ན་ཉེས་བྱས་སོ་ཞེས་གསུངས་པ་འཐད་པའི་ཕྱིར་ཏེ། རབ་བྱུང་བསྙེན་རྫོགས་བླངས་ཀྱང་མ་ཆགས་པའི་དགེ་སློང་གི་ཤ་ཚུགས་ཅན་གྱི་སྡེ་ལྔ་གང་རུང་གི་གཞི་ལ་ཞུགས་པ་ན་ཉེས་བྱས་ཙམ་བསྐྱེད་པའི་ཉེས་བྱས་དེ་ཁྱིམ་པའི་བསོད་ནམས་མ་ཡིན་པའི་སྡིག་པ་ལས་ཁྱད་པར་དུ་བྱ་བའི་ཕྱིར་དུ་གཞུང་འདིར་མ་ཆགས་པ་ལྟུང་བ་ལ་སྦྱོར་ན་ཉེས་བྱས་སོ། །
ཞེས་གསུངས་པ་

༼༡༦༤༽
འཐད་པའི་ཕྱིར། མ་གྲུབ་ན་རྒྱ་ཆེར་འགྲེལ་ལས། འོ་ན་སྡོམ་པ་མེད་པ་ལ་ལྟུང་བ་རྣམ་པར་དག་པ་ཡང་མེད་པ་མ་ཡིན་ནམ། ཞེ་ན་བདེན་མོད་ཀྱི། འོན་ཀྱང་རབ་ཏུ་བྱུང་བ་དང་། བསྙེན་པར་རྫོགས་པའི་ཐ་སྙད་ལ་སྡོམ་པ་མ་སྐྱེས་པ་འདིའི་ཞེས་པ་ནས་དེ་ལ་ཉེས་བྱས་སུ་གཞག་པ་མཛད་དོ། །
ཅེས་དང་། ཁྱིམ་པ་རང་གི་རྟགས་བླངས་པ་ལ་ནི། ཞེས་པ་ནས། དེ་ལ་ནི་ཉེས་བྱས་སུ་རྣམ་པར་གཞག་པ་མ་མཛད་དོ། །
བསོད་ནམས་མ་ཡིན་པ་མང་པོ་སྐྱེའོ། །
ཞེས་བྱ་བ་འབའ་ཞིག་ཏུ་བརྗོད་པར་རིགས་སོ། །
ཞེས་གསུངས་པའི་དོན་རྣམས་ཇི་ལྟར་འཆད་སོམས་ཞིག འདིར་དཔྱོད་ལྡན་ལ་དོགས་པ་འདི་འབྱུང་སྟེ། ཉམས་དང་མ་ཆགས་ལྟུང་བ་ལ་སྦྱོར་ན། །
ཉེས་བྱས་བསྐྱེད་འདི་ལྟུང་བའམ་ལྟུང་མིན་ཅི། །
ལྟུང་མིན་ཁྱིམ་པའི་ལྡིག་དང་མཚུངས་པར་འགྱུར། །
ལྟུང་ན་གཉིས་ཀའང་བཅས་ལྡན་ཐལ་མིན་ནམ། །
རང་གི་བསམ་ཚོད་ལ་ནི་ཉམས་པ་དང་། །
ཞེས་སོགས་ཀྱི་དངོས་བསྟན་གྱི་ཉེས་བྱས་དེ་ལ་ལྟུང་བ་ཡིན་མིན་གཉིས་སུ་ཡོད་དེ། ཕམ་པ་འཆབ་བཅས་ཀྱི་ཉམས་པ་སྡེ་ལྔའི་གཞི་ལ་ཞུགས་པ་ན་བསྐྱེད་པའི་ཉེས་བྱས་དེ་ལྟུང་བ་དང་། མ་ཆགས་པ་སྡེ་ལྔའི་གཞི་ལ་ཞུགས་པ་ན་བསྐྱེད་པའི་ཉེས་བྱས་དེ་ལྟུང་བ་མ་ཡིན་པའི་ཕྱིར། རྒྱུ་མཚན་སྡོམ་པ་མེད་པ་ལ་ལྟུང་བའི་རྣམ་གཞག་མེད་པ་ལ་བདེན་ལན་མཛད་པས་མ་ཆགས་པ་ལ་བྱུང་བའི་ཉེས་བྱས་དེ་ལྟུང་བ་མ་ཡིན་པར་བསྟན་ཞིང་། འོན་ཀྱང་ཁྱིམ་པའི་བསོད་ནམས་

༼༡༦༥༽
མ་ཡིན་པ་ལས་ཁྱད་པར་དུ་བྱ་བའི་ཕྱིར་ཉེས་བྱས་ཀྱི་སྒྲ་སྨོས་པར་གསུངས་ལ། དེ་དག་གི་ཤུགས་ལས་ཅིག་ཤོས་ཕམ་པ་འཆབ་བཅས་ཀྱི་ཉམས་པ་དེ་སྡོམ་ལྡན་ཡིན་པས་དེ་ལ་བྱུང་བའི་ཉེས་བྱས་དེ་ལྟུང་བ་ཡིན་པར་གྲུབ་བོ། །
དེས་ན་ཉམས་པ་བཅས་ལྡན་ཡིན་ལ། མ་ཆགས་པ་བཅས་ལྡན་མ་ཡིན་པར་ཤེས་དགོས་སོ། །
དེ་ཡང་མ་ཆགས་པ་ལ་བཅས་པའི་ཁ་ན་མ་ཐོ་བ་མི་འབྱུང་བས་བཅས་ལྡན་མ་ཡིན་ལ། ཅིག་ཤོས་ནི་ལྟུང་བ་འབྱུང་བའི་རྟེན་དུ་རུང་བས་བཅས་ལྡན་ཡིན་ནོ། །
ཁ་ཅིག་བཅས་པ་ཡོངས་རྫོགས་དང་ལྡན་པའི་དགེ་སློང་ས་རང་བཞིན་དུ་གནས་པས་གཞི་བསམ་སྦྱོར་བ་མཐར་ཐུག་གི་ཡན་ལག་ཀུན་ཚང་གི་སྒོ་ནས་མིར་གྱུར་པ་བསད་པའི་ལྟུང་བ་ཡིན་ན། སྲོག་གཅོད་ཀྱི་ཕམ་པ་ཡིན་པས་ཁྱབ། དེ་ལྟ་བུའི་དགེ་སློང་ས་རང་བཞིན་དུ་གནས་པས་གཞི་སོགས་ཡན་ལག་ཀུན་ཚང་གི་སྒོ་ནས་བཅུག་རེག་གི་བདེ་བ་ཉམས་སུ་མྱོངས་པའི་ལྟུང་བ་ཡིན་ན། མི་ཚངས་སྤྱོད་ཀྱི་ཕམ་པ་ཡིན་པས་ཁྱབ། དགེ་སློང་ཚུལ་གནས་རྣམ་དག་ཡིན་ན། དགེ་སློང་ས་རང་བཞིན་དུ་གནས་པ་ཡིན་པས་ཁྱབ། ཟེར་བ་རྣམས་མི་འཐད་དེ། དང་པོ་ལ་སྡེ་པ་གནས་བརྟན་པའི་ལུགས་ཀྱི་བཅས་པ་ཡོངས་རྫོགས་དང་ལྡན་པའི་དགེ་སློང་ས་རང་བཞིན་དུ་གནས་པས་གཞི་སོགས་ཡན་ལག་ཀུན་ཚང་གི་སྒོ་ནས་མའི་མངལ་གྱི་དབང་པོ་གསུམ་འདུས་ཀྱི་མིར་ཆགས་པ་བསད་པའི་ལྟུང་བ་ཆོས་ཅན། དེར་ཐལ། དེའི་

༼༡༦༦༽
ཕྱིར། མ་གྲུབ་ན། དེར་ཐལ། དེ་འདྲ་བའི་དགེ་སློང་ས་རང་བཞིན་དུ་གནས་པས་གཞི་སོགས་ཡན་ལག་ཀུན་ཚང་གི་སྒོ་ནས་མིར་ཆགས་བསད་པའི་ལྟུང་བ་གང་ཞིག མིར་ཆགས་དེ་མིར་གྱུར་པ་ཡིན་པའི་ཕྱིར། དང་པོ་གྲུབ་སྟེ། ཆོས་ཅན་ཡིན་པའི་ཕྱིར། རྩ་བར་འདོད་ན། དེ་སྲོག་གཅོད་ཀྱི་ཕམ་པ་མ་ཡིན་པར་ཐལ། གནས་བརྟན་པའི་ལུགས་ཀྱི་བཅས་ལྡན་དགེ་སློང་གིས་མིར་ཆགས་བསད་པ་ལ་ཕམ་པ་འབྱུང་བ་མེད་པའི་ཕྱིར་ཏེ། སྡོམ་གསུམ་རབ་དབྱེ་ལས། ཁ་ཅིག་མིར་ཆགས་བསད་པ་ལ། །
ཕམ་པ་ལ་ལ་ཕམ་པ་མེད། །
ཅེས་གསུངས་པ་འཐད་པ་གང་ཞིག སྡེ་པ་གནས་བརྟན་པ་དེ་གཞུང་དེའི་ཚིག་ཟུར་གྱི་ལ་ལ་ཞེས་པའི་དངོས་བསྟན་གྱི་སྡེ་པ་ཡིན་པའི་ཕྱིར། གཉིས་པ་ལ་དགེ་འདུན་ཕལ་ཆེན་པའི་ལུགས་ཀྱི་བཅས་པ་ཡོངས་རྫོགས་དང་ལྡན་པའི་དགེ་སློང་ས་རང་བཞིན་དུ་གནས་པས་གཞི་སོགས་ཡན་ལག་ཀུན་ཚང་གི་སྒོ་ནས་བུད་མེད་ལ་བཅུག་རེག་གི་བདེ་བ་ཉམས་སུ་མྱོང་བའི་ལྟུང་བ་ཆོས་ཅན། དེར་ཐལ། དེའི་ཕྱིར། རྟགས་སླ། འདོད་ན། དེ་མི་ཚངས་སྤྱོད་ཀྱི་ཕམ་པ་མ་ཡིན་པར་ཐལ། དགེ་འདུན་ཕལ་ཆེན་པའི་ལུགས་ཀྱི་བཅས་ལྡན་དགེ་སློང་གིས་བུད་མེད་ལ་བཅུག་རེག་གི་བདེ་བ་ཉམས་སུ་མྱོང་བ་ལས་ཕམ་པ་བྱུང་བ་མེད་པའི་ཕྱིར་ཏེ། དེའི་ལུགས་ལ་མི་ཚངས་སྤྱོད་ཀྱི་ཕམ་པ་མེད་པའི་ཕྱིར་ཏེ། དེའི་ལུགས་ལ་ཕམ་པ་གཞན་གསུམ་གྱི་སྟེང་དུ་ཆང་འཐུང་བའི་ཕམ་པ་དང་བཞིར་འདོད་

༼༡༦༧༽
པའི་ཕྱིར། དེས་ན་འདིའི་ལུགས་ལ་ཆང་ཉིད་ཕམ་པ་འབྱུང་བའི་གཞིའི་ཡན་ལག་ཏུ་འདོད་དོ། །
རིགས་པའི་རྣམ་གྲངས་འདི་གཉིས་ཀྱི་མཚོན་ནས་སྡེ་པ་ཕན་ཚུན་གྱི་གནང་བཀག་ཐ་དད་ཀྱི་རྣམ་གཞག་ཤེས་པ་དག་གི་རིགས་པའི་རྣམ་གྲངས་སྤྲོ་ཚུལ་མང་དུ་ཤེས་པར་བྱའོ། །
གསུམ་པ་ལ། དགེ་འདུན་ལྷག་མའི་ལྟུང་བ་འཆབ་བཅས་ཙམ་བྱུང་བའི་དགེ་སློང་དམན་པའི་ས་གཞན་ན་གནས་ཏེ། ལྷག་མའི་བཅབ་ཉེས་འདག་པའི་ཆེད་དུ་དགེ་འདུན་གྱི་ཆད་ལས་སྤོ་བ་སྤྱོད་པ་བཞིན་པ་དེ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ཕམ་པ་མ་བྱུང་བའི་དགེ་སློང་ཡིན་པའི་ཕྱིར་ཏེ། དགེ་འདུན་ལྷག་མའི་ལྟུང་བ་ཙམ་བྱུང་བའི་དགེ་སློང་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། དེ་མ་ཡིན་པར་ཐལ། དམན་པའི་ས་གཞན་ན་གནས་པའི་དགེ་སློང་ཡིན་པའི་ཕྱིར་ཏེ། སྤོ་མགུ་དབྱུང་གསུམ་གང་རུང་གི་ས་ལ་གནས་པའི་དགེ་སློང་ཡིན་པའི་ཕྱིར་ཏེ། སྤོ་བ་སྤྱོད་བཞིན་པའི་ས་ལ་གནས་པའི་དགེ་སློང་ཡིན་པའི་ཕྱིར་ཏེ། དགེ་འདུན་ལྷག་མའི་བཅབ་ཉེས་འདག་བྱེད་ཀྱི་ཐབས་སུ་གྱུར་བའི་སྤོ་བ་སྤྱོད་བཞིན་པའི་དགེ་སློང་ཡིན་པའི་ཕྱིར། དེས་ན་ཕམ་པ་དང་མི་ལྡན་ན་དགེ་འདུན་ལྷག་མ་མན་གྱི་ལྟུང་བ་བྱུང་ཀྱང་ཚུལ་གནས་རྣམ་དག་ཡིན་ཏེ། གནས་སྐབས་དང་མཐར་ཐུག་གཉིས་ཀའི་དགོས་པ་སྒྲུབ་ནུས་ཀྱི་དགེ་སློང་གི་སྡོམ་པ་དང་ལྡན་པ་ཡིན་ནོ། །
གཉིས་པ་ཐུན་

༼༡༦༨༽
མོང་མ་ཡིན་པའི་ཕམ་པ་ནི། རྒྱ་ཆེར་འགྲེལ་ལས། མི་ཚངས་སྤྱོད་དང་ལེན་པ་དང་། །
དེ་བཞིན་གསོད་དང་སྨྲ་བ་དང་། །
རེག་པ་དང་ནི་ལུས་བཀན་དང་། །
འཆབ་པ་དང་ནི་ལྡོག་པའོ། །
ཞེས་གསུངས་པ་ལྟར་དགེ་སློང་མ་ལ་སྤྱིར་ཕམ་པ་བརྒྱད་ཡོད་པ་ལས། དང་པོ་བཞི་ནི་དགེ་སློང་དང་ཐུན་མོང་དུ་བཤད་ཟིན་པ་དེས་རྟོགས་པར་བྱ་ཞིང་། ཕྱི་མ་བཞི་ནི། དགེ་སློང་མའི་ཐུན་མོང་མ་ཡིན་པའི་ཕམ་པ་ཡིན་ཏེ། དེ་དག་དགེ་སློང་གི་རྟེན་ལ་མི་འབྱུང་བའི་ཕྱིར། དེ་ལྟར་ཐུན་མོང་མ་ཡིན་པའི་ཕམ་པ་བཞི་ལས། དང་པོ་ནི། བཅས་ལྡན་དགེ་སློང་མ་འཁྲིག་པའི་འདོད་ཆགས་ཀྱི་བསམ་པས་མིག་གི་གནས་མན་ཆད་ནས། པུས་མོའི་ལྷ་ང་ཡན་ཆད་ཀྱི་སྐྱེས་པ་ལ་རེག་ཅིང་ནོམ་པར་བྱེད། ཉུག་པར་བྱེད་པའི་ཚོར་བ་ཉམས་སུ་མྱངས་ཤིང་བདག་གིར་བྱེད་པའི་ལྟུང་བ་དེ་རེག་པའི་ཕམ་པ་ཡིན་ཏེ། མདོ་རྩར་བདག་གིར་བྱེད་པ་ལའོ། །

མིག་ནས་པུས་མོའི་བར་གྱིས་སོ། །
རེག་པའོ། །
ཕོའི་འོ། །
འཁྲིག་པའི་འདོད་ཆགས་ཀྱིས་སོ། །
ཞེས་གསུངས་པའི་ཕྱིར། དགེ་སློང་ཕས་ཀྱང་བུད་མེད་ལ་དེ་ལྟར་རེག་པ་ལ་ལྟུང་བ་ཇི་ལྟར་འབྱུང་ཞེ་ན། དེ་ལ་ཕམ་པ་མི་འབྱུང་ཞིང་། རེག་པའི་དགེ་འདུན་ལྷག་མར་འགྱུར་བ་ཡིན་ནོ། །
མིག་ནས་པུས་མོའི་བར་ལས་སྣའི་ཡན་ལག་གི་ཕོའི་རེག་པ་ཆགས་སེམས་ཀྱིས་བདག་གིར་བྱེད་པ་སྦོམ་པོ་དང་། ཆགས་སེམས་དང་མི་ལྡན་པས་བདག་གིར་བྱེད་པ་ཉེས་བྱས་དང་། 

༼༡༦༩༽
ཆགས་སེམས་དང་མི་ལྡན་ཞིང་བདག་གིར་མི་བྱེད་པ་ལ་ལྟུང་བ་མེད་དོ། །
མདོ་རྩར། ཡན་ལག་གཞན་གྱི་ནི་སྦོམ་པོའོ། །
ཞེས་གསུངས་པའི་ཕྱིར། མདོར་ན་དགེ་སློང་མས་རང་གི་བུ་ཡིན་ན་མ་གཏོགས་བྱིས་པ་ཚུན་ལ་ཡང་རེག་པར་མི་བྱ་བར་གསུངས་སོ། །
གླེང་གཞི་ནི་དགེ་སློང་མ་སྦོམ་དགའ་མོས། རི་དྭགས་འཛིན་གྱི་བུ་པང་དུ་བླངས་སྟེ་པུས་མོ་ནས་མིག་མན་ཆད་ཀུན་ཏུ་སྤྲད་པར་བྱས་པ་དགེ་བཀོས་མ་ཅིག་གིས་མཐོང་བ་ལ་བརྟེན་ནས་བཅས་སོ། །
གཉིས་པ་ནི་བཅས་ལྡན་དགེ་སློང་མས་ཆགས་སེམས་ཀྱིས་ལུས་བཀན་པའམ། ཉལ་ནས་སྐྱེས་པ་ཆགས་ལྡན་ལ་དབང་པོ་ཕན་ཚུན་མ་སྤྲད་པར་རེག་པ་ཙམ་གྱི་ཚོར་བ་མྱོང་པའི་ལྟུང་བ་དེ་ལུས་བཀན་གྱི་ཕམ་པ་ཡིན་ཏེ། མདོ་རྩར། ལུས་བཀན་པ་ལའོ། །
ཆགས་པར་གྱུར་བས་རྟེན་པའི་ཕྱིར་ཉེ་བར་གནས་པའི་སྐྱེས་པ་ཆགས་པའི་ཕྱིར་རོ། །
དེས་སྤྲད་དུ་རུང་བ་ཉིད་ལའོ། །
ཞེས་དང་། རྒྱ་ཆེར་འགྲེལ་ལས། ལུས་བཀན་བ་ཞེས་བྱ་བ་ནི་ཉལ་པའོ། །
ཞེས་གསུངས་པའི་ཕྱིར། འདི་ཡང་སྦོམ་དགའ་མོས་སྤོས་ཚོང་གི་ཁྱེའུ་ལ་ཆགས་ཏེ་མོས་རྒྱབ་བདེ་བར་བཞག རྐང་པ་གཡས་བསྐུམ་ནས་ཁྱེའུ་ལ་རྡོག་པས་བསྣུན་པས་རྩིབས་མ་གཉིས་བཅག་སྟེ་ཁྲག་སྐྱུག་བཞིན་དུ་བྲོས་པ་ལ་བརྟེན་ནས་བཅས་སོ། །
ལྟུང་བ་འདི་དགེ་སློང་ཕ་ལ་མི་ཚང་སྤྱོད་ཀྱི་ཕམ་པའི་སྦྱོར་བར་འཆད་དོ། །
དགེ་སློང་མ་ཆགས་ལྡན་གྱིས་སྐྱེས་པ་

༼༡༧༠༽
ཆགས་ལྡན་དང་ལྷན་ཅིག་གཞོག་སྟེགས་དང་། ཆར་གཡེངས་དང་། ཙབ་ཧྲལ་བྱེད་པ་ནི་སྦོམ་པོ་ཡིན་ནོ། སྐྱིད་ཚལ་བས། དགེ་སློང་མས་སྐྱེས་པ་ལ་ཆགས་སེམས་ཀྱིས་ལུས་གན་གྱལ་དུ་བཀན་པ་ཞེས་བཤད་པ་ནི་བཀན་པ་ཞེས་པའི་ཚིག་ལས་ལྷག་པོ་གན་གྱལ་དུ་ཞེས་སྦྱར་བ་ཙམ་ལས་ངེས་འདྲོངས་མེད་པ་འདྲའོ། །
དེས་ན་རེག་པ་དང་ལུས་བཀན་གྱི་ཁྱད་པར་ནི་དགེ་སློང་མས་མཉལ་བར་རེག་པ་དང་། ཉལ་ནས་རེག་པའི་ཁྱད་པར་ཡིན་པར་སེམས་སོ། །
འོ་ན་དགེ་སློང་མ་ལ་མི་ཚངས་སྤྱོད་ཀྱི་ཕམ་པ་འབྱུང་བའི་སྐབས་མི་སྲིད་པར་ཐལ། བཅས་ལྡན་དགེ་སློང་མས་སྐྱེས་པ་དང་མི་ཚངས་སྤྱོད་ཀྱི་སྦྱོར་བ་བྱས་པ་ལས་མི་ཚངས་སྤྱོད་ཀྱི་ཕམ་པ་འབྱུང་བ་མེད་པའི་ཕྱིར་ཏེ། དེས་དེ་བྱས་པ་ལས་བདེ་བ་ཉམས་སུ་མྱོང་བའི་སྔ་རོལ་དུ་རེག་ཕམ་དང་ལུས་བཀན་གྱི་ཕམ་པ་གང་རུང་བྱུང་ཡིན་པའི་ཕྱིར་ཏེ། དེས་དེ་བྱས་པའི་སྦྱོར་བ་དེ་རེག་ཕམ་དང་ལུས་བཀན་གྱི་ཕམ་པ་གང་རུང་ཡིན་པའི་ཕྱིར། ཞེ་ན་དེའི་ལན་ནི་མཁས་པ་དག་གིས་དགེ་ལེགས་བཤེས་གཉེན་གྱིས་མཛད་པའི་གཞི་འགྲེལ་དྲངས་ནས་སྐྱེས་པའི་ལུས་ཡོངས་རྫོགས་དང་མ་འཕྲད་པ་དབང་པོ་ཕན་ཚུན་འཕྲད་པ་ཙམ་གྱི་སྒོ་ནས་མི་ཚངས་སྤྱོད་ཀྱི་རྩ་ལྟུང་འབྱུང་བ་ཡོད་གསུངས་ཀྱང་སྐྱེས་པའི་ལུས་ཡོངས་རྫོགས་དང་མ་འཕྲད་ཚུལ་གྱི་གསལ་བྱ་མ་སྨོས་པས་མཐའ་མ་ཆོད་ལ། འོ་ན་ཇི་ལྟར་

༼༡༧༡༽
ཞེ་ན་སྐྱེས་པའི་ལུས་དེ་རང་གི་གྱོན་བཞིན་པའི་གོས་དང་བཅས་སམ་མ་བཅས་ཀྱང་རུང་། དེ་དང་དགེ་སློང་མའི་ལུས་བྱིན་གྱི་བར་གོས་གཞན་གྱིས་གཡོགས་ཏེ་ལུས་ཡོངས་རྫོགས་ཕན་ཚུན་དངོས་སུ་མ་འཕྲད་པར་དབང་བོ་ཕན་ཚུན་འཕྲད་པ་ཙམ་གྱི་སྒོ་ནས་མི་ཚངས་སྤྱོད་ཀྱི་ཕམ་པ་འབྱུང་བ་ཡོད་དེ། གོས་ཀྱིས་གཡོགས་ནས་དབང་པོ་ཕན་ཚུན་འཕྲད་པའི་སྦྱོར་བ་དེ་སྦོམ་པ་ཡིན་པས་བཅུག་རེག་གི་བདེ་བ་མྱོང་བའི་སྔ་རོལ་དུ་རེག་ཕམ་མ་བྱུང་བའི་ཕྱིར། དེ་སྐད་དུ་རྒྱ་ཆེར་འགྲེལ་ལས། གཡོགས་པས་ནི་བར་དུ་གོས་ཀྱིས་ཆོད་པ་ཡིན་པས་སྦོམ་པོའོ། །

ཞེས་གསུངས་ཤིང་། དགེ་ལེགས་བཤེས་གཉེན་གྱི་གཞི་འགྲེལ་ལས། དགེ་སློང་མ་སུན་ཕྱུང་བ་ནི་ལུས་འཕྲད་པར་མ་བྱས་པར་དབང་པོ་འཕྲད་པ་ཙམ་ཁོ་ན་ལས་བྱའི། གཞན་དུ་ན་རེག་པ་ལ་སོགས་པའི་ཕམ་པར་གྱུར་ཟིན་པའི་ཕྱིར། དེ་ལ་སྤྱད་ཀྱང་སུན་ཕྱུང་བར་མི་འགྱུར་རོ། ཞེས་གསུངས་པའི་དོན་ཡང་ལེགས་པར་འགྲེལ་ཤེས་པ་ཡིན་ནོ། །
སྐྱེས་པའི་ལུས་ལ་གྱོན་བཞིན་པའི་གོས་ཀྱིས་ཆོད་པ་ལ་རེག་པས་ནི་རེག་པའི་ཕམ་པ་འབྱུང་སྟེ། རང་གི་ལུས་ལ་གྱོན་བཞིན་པའི་གོས་དེ་ལུས་དང་འབྲེལ་པའི་གོས་ཡིན་པས་ལུས་དང་འདྲ་བ་ཉིད་ཡིན་པའི་ཕྱིར། དེ་བཞིན་དུ་སྐྲའི་ལན་བུ་ལ་རེག་ན་ཡང་རེག་ཕམ་འབྱུང་སྟེ། རྒྱ་ཆེར་འགྲེལ་ལས། འདིར་ལན་བུ་དང་དེ་དང་འབྲེལ་བའི་གོས་ནི་ལུས་དང་འདྲ་བ་ཉིད་ཡིན་པས་དེའི་ཕྱིར་དེ་དག་ལ་ཡང་དངོས་གཞིར་

༼༡༧༢༽
རྣམ་པར་བཞག་སྟེ་ཕམ་པར་འགྱུར་རོ། །
ཞེས་བྱ་བའི་མཐའ་ཚིག་གོ །ཅེས་གསུངས་པས་སོ། །
དེས་ན་དགེ་སློང་མའི་རྟེན་ལ་འབྱུང་བའི་མི་ཚངས་སྤྱོད་ཀྱི་ཕམ་པ་ནི་ལུས་ལ་གྱོན་བཞིན་པའི་གོས་མ་ཡིན་པར་སྒྲིབ་གཡོགས་གཞན་གྱི་སྒོ་ནས་ལུས་ཡོངས་རྫོགས་དངོས་སུ་མ་འཕྲད་པར་དབང་པོ་ཕན་ཚུན་འཕྲད་པ་ཙམ་གྱིས་བདེ་བ་མྱོང་བའི་རྩ་ལྟུང་དེ་ཁོ་ནར་ངེས་སོ། །
རེག་ཕམ་ཡིན་ན། མིག་ནས་པུས་མོའི་བར་གྱིས་སོ། །
ཞེས་པའི་དངོས་བསྟན་གྱི་ཕམ་པ་ཡིན་པས་མ་ཁྱབ་པ་ཡང་ཤེས་པར་བྱ་སྟེ། སྐྲའི་ལན་བུ་དང་ལུས་དང་འབྲེལ་བའི་གོས་ལ་རེག་པའི་ཕམ་པས་མ་ངེས་སོ། །
འདིར་དཔྱོད་ལྡན་ལ་དོགས་པ་འདི་འབྱུང་སྟེ། མོ་ཡིས་ཕོ་ལ་རེག་འདི་ཕོའི་རེག་པར། །
གསུངས་འདི་གོ་དོན་ཅི་ཡིན་བེམ་ཤེས་གང་། །
སེམས་བྱུང་རེག་པ་ཡིན་ན་དེའི་ཕམ་པ། །
ལུགས་འདིར་སྔོན་མེད་ཀྱི་ན་སུ་ཡི་ལུགས། །
དེ་ཡང་རྒྱ་ཆེར་འགྲེལ་ལས། གང་གིས་རེག་པ་ཞེ་ན། དེའི་ཕྱིར་ཕོའི་འོ། །
ཞེས་བྱ་བ་སྨྲས་ཏེ། སྐྱེས་པའི་འོ། །
ཞེས་གསུངས་པས་སྐབས་འདིའི་རེག་པ་དགེ་སློང་མས་སྐྱེས་པའི་ལུས་ལ་རེག་པ་ཡིན་པ་གཞིར་བཞག་པ་ལས་དེ་ཡང་སྐྱེས་པའི་རེག་པར་སོང་ཞིང་། བུད་མེད་ཀྱིས་རེག་པར་མ་སོང་བ་འདི་ལ་གོ་དོན་གནད་ཇི་ལྟར་འཆང་། གལ་ཏེ་སྐྱེས་པའི་ལུས་ལ་རེག་པ་ལ་སྐྱེས་པས་རེག་པ་ཞེས་བར་གྱི་ཚིག་མི་མངོན་པར་བྱས་སོ་སྙམ་ན། འོ་ན་རྩིག་པ་ལ་རེག་པ་ཡང་རྩིག་པས་རེག་པར་འགྱུར་ཏེ། བར་ཚིག་

༼༡༧༣༽
མི་མངོན་པར་མཚུངས་པས་སོ། །
འདིའི་རེག་པ་བེམ་ཤེས་གང་ཡིན་གྱི་དོགས་པའང་འབྱུང་སྟེ། བདག་གིར་བྱེད་པ་ལའོ། །
ཞེས་གསུངས་པས་ཡིད་ཀྱིས་ཉམས་སུ་མྱོང་བྱ་ཡིན་པར་གྲུབ་ལ། དེ་ལྟ་ན་ཤེས་པ་ལས་འོས་མེད་དམ་སྙམ་དུ་དོགས་སོ། །
གསུམ་པ་ནི་དགེ་སློང་མ་གཞན་ལ་ཕམ་པ། བརྒྱད་གང་ཡང་རུང་བ་བྱུང་བ་ཤེས་ནས་ཉིན་ཞག་གི་བར་དུ་གསང་བའི་ལྟུང་བ་དེ་འཆབ་པའི་ཕམ་པ་ཡིན་ཏེ། རྒྱ་ཆེར་འགྲེལ་ལས། དགེ་སློང་མའི་ཕམ་པར་གྱུར་པ་འཆབ་པ་ལའོ། །
ཞེས་གསུངས་པས་སོ། །
གླེང་གཞི་ནི་དགེ་སློང་མ་འཛའ་ཅན་མས་དགེ་སློང་མ་འཛའ་མོའི་ཕམ་པ་འཆབ་པ་ལ་བརྟེན་ནས་བཅས་སོ། །
ཉིན་ཞག་གི་ཚད་ནི་སང་སྐྱ་རེངས་མ་ཤར་གྱི་བར་ཡིན་པས་དེའི་གོང་རོལ་ཐོ་རངས་སམ་སྲོད་དུས་སམ་ཉིན་གང་ཙམ་གསང་བ་ནི་ལྟུང་བ་སྦོམ་པོ་ཡིན་ནོ། །
འཆབ་པ་ཙམ་ལ་ཕམ་པ་འབྱུང་མི་རིགས་ཏེ། དེ་ལ་ལུས་ངག་གི་རིག་བྱེད་སོགས་ཀྱི་གཟུགས་མེད་པའི་ཕྱིར། ཞེ་ན་ངག་གི་རིག་བྱེད་དངོས་སུ་མེད་ཀྱང་ལུས་ཀྱི་རིག་བྱེད་ཡོད་དེ། ཁ་རྣམ་པར་བསྒྱུར་པ་དང་། བ་སྤུ་གཡོ་བ་ལ་སོགས་པའི་ལུས་ཀྱི་རིག་བྱེད་ཡོད་པའི་ཕྱིར། བཞི་པ་ནི། དགེ་སློང་འགའ་ཞིག་དགེ་འདུན་གྱི་གནས་ནས་ཕྱུང་བ་ལ་སླར་ཡང་འགྱོད་པའི་སེམས་ཀྱིས་བཟོད་པར་གསོལ་བ་དེ་ཉིད་ཆོས་དང་ལྡན་པའི་དགེ་སློང་མས་ཕྱིར་ཟློག་པ་ལ་དགེ་སློང་མའི་དགེ་འདུན་གྱིས་གཞམ་སྒོ་སོགས་ཀྱི་

༼༡༧༤༽
ལས་ཀྱི་བསྒོ་བ་ནི་ཟློག་པ་དེ་ཉིད་མི་གཏོང་བར་བྱེད་པའི་རྩ་ལྟུང་དེ་ཡིན་ཏེ། མདོ་རྩར། དགེ་སློང་གནས་ཕྱུང་བ་བཟོད་པ་གསོལ་བར་ངེས་པ་ཕྱག་བྱ་བའི་འོས་མ་ཡིན་པའི་སྡོམ་པ་བྱིན་པར་ཤེས་བཞིན་དུ་དེ་ལས་ལྡོག་པ་ཉིད་མི་གཏོང་ནའོ། །
ཞེས་གསུངས་པའི་ཕྱིར། སྔོན་དགེ་སློང་གྲོ་སྐྱེས་གནས་ནས་ཕྱུང་བ་དགེ་སློང་གི་དགེ་འདུན་ལ་བཟོད་པར་གསོལ་བ་སྦོམ་དགའ་མོས་ཤེས་བཞིན་དུ་ཕྱིར་ཟློག་པ་སོགས་ནི་འདིའི་གླེང་གཞིའི་ལོ་རྒྱུས་སོ། །
ཕམ་པ་ཕྱི་མ་འདི་གཉིས་ཀྱི་རིགས་དགེ་སློང་ཕ་ལ་ལྟུང་བྱེད་དུ་འགྱུར་ཏེ། རིམ་བཞིན་གཞན་གྱི་གནས་ངན་ལེན་འཆབ་པའི་ལྟུང་བྱེད་དང་། དགེ་སློང་གི་སྤངས་པའི་རྗེས་སུ་ཕྱོགས་པའི་ལྟུང་བྱེད་དོ། དེ་ཡན་གྱི་ཕམ་པའི་སྐོར་བཤད་ཟིན་ནས། དགེ་འདུན་ལྷག་མའི་ལྟུང་བ་འཆད་པ་ལ། དགེ་སློང་ཕའི་དང་། མའི་གཉིས་ལས། དང་པོ་ལ་སོ་སོའི་ངོ་བོ་དང་། མཐའ་དཔྱད་པ་གཉིས་ལས། དང་པོ་ནི། སོ་ཐར་གྱི་མདོ་ལས། ཁུ་བ་འཛིན་དང་འཁྲིག་ཚིག་བསྙེན་བཀུར་བསྙེན། །
ཁང་པ་ཁང་ཆེན་དང་ནི་གཞི་མེད་དང་། །
བག་ཙམ་དགེ་འདུན་དབྱེན་དང་དེའི་རྗེས་ཕྱོགས། །
ཁྱིམ་སུན་འབྱིན་དང་བཀའ་བློ་མི་བདེ་བའོ། །
ཞེས་གསུངས་པ་ལྟར་བཅུ་གསུམ་ལས། དང་པོ་ནི། ཁུ་བ་ཅེས་པས་བསྟན། མཚན་གཞི་ནི། བཅས་ལྡན་དགེ་སློང་གིས་རྨ་སྒོ་གསུམ་པོ་གང་རུང་ལས་གཞན་པའི་རང་ངམ་གཞན་གྱི་ཡན་ལག་སོགས་སེམས་ཅན་དུ་བགྲངས་

༼༡༧༥༽
པས་དབང་པོ་དྲུང་དེ་བསམ་བཞིན་དུ་ཆགས་སེམས་ཀྱིས་རང་གི་ཁུ་བ་འབྱིན་པའི་དངོས་གཞིའི་ཁ་ན་མ་ཐོ་བ་ནི་ཁུ་བ་འབྱིན་པའི་དགེ་འདུན་ལྷག་མའི་ལྟུང་བ་ཡིན་ཏེ། མདོ་རྩར། ཕྱུང་ནའོ། །
དེར་འདུན་པས་སོ། རང་གི་ཁུ་བའོ། ཞེས་དང་། ཚིག་ལེ་ལས། རྨ་སྒོ་གསུམ་ནི་མ་གཏོགས་པར། །
ཤེས་ལུས་རང་བཞིན་ཡན་ལག་གིས། །
བསམ་བཞིན་ཁུ་བ་འབྱིན་པ་ནི། །
དགེ་འདུན་གྱི་ནི་ལྷག་མས་རེག ཅེས་གསུངས་པའི་ཕྱིར། གཉིས་པ་ནི་འཛིན་དང་། ཞེས་པས་བསྟན། མཚན་གཞི་ནི། བཅས་ལྡན་དགེ་སློང་གིས་ཡུལ་བུད་མེད་ཀྱི་སྤྱི་བོ་ནས་རྐང་མཐིལ་གྱི་བར་ཅི་རིགས་པར་ལུས་དང་འབྲེལ་བའི་གོས་ལས་གཞན་པའི་སྒྲིབ་གཡོགས་གཞན་གྱིས་མ་ཆོད་པ་ལ་ཆགས་སེམས་ཀྱིས་རེག་པའི་བཅས་པའི་ཁ་ན་མ་ཐོ་བ་ནི་རེག་པའི་དགེ་འདུན་ལྷག་མའི་ལྟུང་བ་ཡིན་ཏེ། མདོ་རྩ་ལས། འཛིན་ལ་བྱེད་པ་པོ་ཉིད་ནི་བུད་མེད་དོ། ཅེས་དང་ལུས་ཀྱིས་རེག་པ་བདག་གིར་བྱེད་ནའོ། ཞེས་དང་། ཚིག་ལེ་ལས། སྤྱི་བོ་ནས་རྐང་མཐིལ་བར། །
ཆགས་ཅན་བུད་མེད་ཡན་ལག་ལ། །
གོས་ཀྱི་མ་ཆོད་རེག་ན་ལྟུང་། །
ཆོད་པ་ལ་རེག་སྦོམ་པོ་ཉིད། །
ཅེས་གསུངས་པའི་ཕྱིར། གསུམ་པ་ནི། འཁྲིག་ཚིག་ཅེས་པས་བསྟན། མཚན་གཞི་ནི། བཅས་ལྡན་དགེ་སློང་གིས་ཡུལ་བུད་མེད་ལ་འཁྲིག་ཚིག་སྨྲས་ཤིང་། བུད་མེད་ཀྱིས་ཀྱང་བརྡ་དོན་འཕྲོད་པའི་དོན་དེ་གོ་བའི་བཅས་

༼༡༧༦༽
པའི་ཁ་ན་མ་ཐོ་བ་ནི་འཁྲིག་ཚིག་སྨྲ་བའི་དགེ་འདུན་ལྷག་མའི་ལྟུང་བ་ཡིན་ཏེ། མདོ་རྩར་འཁྲིག་པ་སྨྲས་ནའོ། །
རྒྱ་ལ་སོགས་པའི་དོན་གྱིས་སོ། །
གང་ལ་གོ་བར་བྱ་བ་ཉིད་དེ། བརྡ་འཕྲད་པ་ན་མཐའོ། །
ཞེས་དང་། ཚིག་ལེ་ལས། དགེ་སློང་གང་ཞིག་བུད་མེད་ལ། །
རྩེ་ཕྱིར་ཡང་ནི་སྨད་ཚིག་སྨྲ། །
དགེ་སློང་གཟུགས་བརྙན་ཉིད་ཡིན་ཏེ། །
དེ་ཡང་དགེ་འདུན་ལྷག་མ་ཡིན། །
ཞེས་གསུངས་པའི་ཕྱིར། བཞི་པ་ནི། བསྙེན་བཀུར་ཞེས་པས་བསྟན། མཚན་གཞི་ནི། བཅས་ལྡན་དགེ་སློང་གིས་ཡུལ་བུད་མེད་ཀྱི་མདུན་དུ་རང་ཉིད་ལ་འཁྲིག་པའི་ཆོས་ཀྱི་བསྙེན་བཀུར་བྱས་པ་ལ་བསྔགས་པ་བརྗོད་པ་དང་། བུད་མེད་དེས་དེ་ལྟར་བསྔགས་པ་ལ་རྗེས་སུ་ཡི་རང་གི་ཚིག་སྨྲས་པ་དང་། བུད་མེད་ཀྱིས་སྨྲས་པ་དེ་དགེ་སློང་རང་གིས་བསྐྱར་ནས་སྨྲས་པའི་བཅས་པའི་ཁ་ན་མ་ཐོ་བ་རྣམས་ཡིན་ཏེ། མདོ་རྩར། བདག་ཉིད་དང་འཁྲིག་པ་ལས་བྱུང་བ་བསྙེན་བཀུར་བསྔགས་ནའོ། །

དེས་བསྔགས་པ་ལ་རྗེས་སུ་ཡི་རང་བའི་དོན་གྱི་ཚིག་ནི་དེ་དང་འདྲའོ། །
དེ་ཉིད་ཕྱིར་བཟླས་ནའོ། །
ཞེས་དང་། ཚིག་ལེ་ལས། རང་ཉིད་བསྔགས་པའི་བྱེ་བྲག་དག །འཁྲིག་པ་དོན་གཉེར་བུད་མེད་ཀྱི། །
མདུན་དུ་རང་ཉིད་ཀྱིས་བསྔགས་ན། །
ལྷག་མའོ་དགེ་འདུན་གྱིས་ཟད་བྱེད། །
ཅེས་གསུངས་པའི་ཕྱིར། དགེ་སློང་རང་ཉིད་ལ་དངོས་སུ་མ་སྦྱར་བར་དགེ་སློང་ལ་འཁྲིག་པའི་ཆོས་ཀྱིས་བསྙེན་བཀུར་ན་རྙེད་བཀུར་གྱི་མཆོག་གོ །ཅེས་སྨྲས་

༼༡༧༧༽
པ་ནི་སྦོམ་པོ་ཡིན་ཏེ། དེ་དང་འཁྲིག་པ་ལས་བྱུང་བ་དང་། ཉེ་བར་མ་སྦྱར་ན་སྦོམ་པོ་ཉིད་དོ། ཅེས་གསུངས་པའི་ཕྱིར། ཁུ་བ་འབྱིན་པ་ནས་འདིའི་བར་གྱི་གླེང་གཞི་ནི་དགེ་སློང་འཆར་དགས་བྱ་བ་མ་ཡིན་པ་དེ་རྣམས་རིམ་བཞིན་བྱས་པ་ལ་བརྟེན་ནས་བཅས་པ་ཡིན་ནོ། །
ལྔ་པ་ནི། བསྙེན་ཞེས་པས་བསྟན། མཚན་གཞི་ནི། བཅས་ལྡན་དགེ་སློང་གིས་ཡུལ་བུད་མེད་དང་རང་ལས་གཞན་པའི་སྐྱེས་པ་འཕྲིན་གསུམ་གྱི་སྦྱོར་བས། མཐར་དེ་གཉིས་འཕྲད་དེ་དབང་པོ་ཕན་ཚུན་སྤྲད་པ་ལན་གཅིག་གམ་གཉིས་ལ་སོགས་པ་བྱུང་བར་བྱས་པའི་བཅས་པའི་ཁ་ན་མ་ཐོ་བ་ནི་བསྙེན་ཁ་བྱེད་པའི་དགེ་འདུན་ལྷག་མའི་ལྟུང་བ་ཡིན་ཏེ། མདོ་རྩར། འཕྲད་ནའོ། །
གཞན་དང་ནའོ། །
གཞན་དུའོ། །
ཞེས་དང་། ཚིག་ལེ་ལས། རང་ངམ་གཞན་བྱེད་འཇུག་ཀྱང་རུང་། །
བུད་མེད་སྐྱེས་པ་འཕྲད་ན་ནི། །
དགེ་འདུན་ལྷག་མའི་རལ་གྲི་ཡིས། །
རང་གི་མགོ་ནི་གཅོད་པར་བྱེད། །
ཅེས་གསུངས་པའི་ཕྱིར། འདི་ནི་སྟོན་པ་རྒྱལ་བྱེད་ན་བཞུགས་པའི་ཚེ། དགེ་སློང་འཆར་དགའ་དང་ཉེར་དགའ་གཉིས། དགའ་བོ་དང་མདུན་པ་གཉིས། ནམ་སོ་དང་འགྲོ་མགྱོགས་གཉིས་ཏེ་དགེ་སློང་དྲུག་སྡེས་ཡུལ་མི་དང་། སྦྱིན་བདག་གི་བུ་དང་། བུ་མོ་རྣམས་ལ་འཕྲིན་ལན་གསུམ་གྱི་བར་དུ་སྤྲད་དེ་མཐར་འདོད་པ་ལ་སྦྱར་པ་ལ་བརྟེན་ནས་བཅས་

༼༡༧༨༽
སོ། །
དྲུག་པ་དང་བདུན་པ་ནི། བཅས་ལྡན་དགེ་སློང་གིས་གཞི་མ་དག་པར་རང་དོན་དུ་ཚང་ལྷག་གི་ཁང་པ་བརྩིགས་པའི་བཅས་པའི་ཁ་ན་མ་ཐོ་བ་དང་། དེས་གཞི་མ་དག་པར་དགེ་འདུན་གྱི་དོན་དུ་གཙུག་ལག་ཁང་གི་ཚད་ལས་ལྷག་པ་བརྩིགས་པའི་བཅས་པའི་ཁ་ན་མ་ཐོ་བ་དེ་ཡིན་ཏེ། མདོ་རྩར། གཞི་མ་དག་པ་ལའོ། མ་བསྟན་པ་ལའོ། གནས་བྱེད་དུ་བཅུག་ནའོ། མཐར་རོ། ཞེས་པ་ནས། གཅིག་གི་དོན་དུའོ། ཚད་ལས་ལྷག་པའོ། ཞེས་དང་ཚོགས་ཀྱི་དོན་དུའོ། གཙུག་ལག་ཁང་གི་དགེ་འདུན་ལྷག་མ་རྣམ་པར་འབྱེད་པའོ། ཞེས་གསུངས་པའི་ཕྱིར། དགེ་སློང་བཞིར་ལོངས་པ་ཡན་གྱི་དོན་དུ་བྱས་ན་ཚོགས་སུ་ལོངས་པས་ཁང་ཆེན་གྱི་ལྷག་མ་འབྱུང་། དགེ་སློང་གསུམ་གྱི་དོན་དུ་བྱས་པ་དང་། དགེ་འདུན་གྱི་མ་བསྐོས་པར་བྱེད་པ་དང་། གཞན་གྱིས་བྱས་པའི་འཕྲོ་ཟིན་པར་བྱས་པ་ནི་སྦོམ་པོ་ཡིན་ཏེ། དུ་མའི་དོན་དུའོ། །
མ་བསྐོས་པར་རོ། །
གང་ཟག་གིས་སོ། །
འཕྲོ་ཟིན་པར་བྱེད་ན་ཡང་ངོ་། །
ཞེས་གསུངས་པའི་ཕྱིར། གཞི་མ་དག་པ་ནི། སྲོག་ཆགས་མང་པོ་གནས་པས་དེ་དག་ལ་གནོད་པ་འབྱུང་བའི་ས་དང་། གཞན་གྱིས་བདག་ཏུ་བཟུང་བས་རྩོད་པ་འབྱུང་བའི་ས་དང་། ཆུ་དང་གཡང་ཟ་སོགས་དང་ཁང་ཉེ་བ་ཙམ་མི་རུང་བའི་ས་རྣམས་ཡིན་ལ། དེ་དག་དང་བྲལ་བའི་གཞི་དག་པར། ཚད་ནི་སྤྱོད་ལམ་རྣམ་བཞི་གཤོང་བ་ནས་བཟུང་སྟེ་མཚུར་མི་འབྲིང་ཚད་ཀྱི་ཁྲུ་བཅོ་བརྒྱད། ཞིང་དུ་ཁྲུ་ཕྱེད་དང་བཅུ་གཅིག་ཚུན་

༼༡༧༩༽
ཆད་བརྩིག་པ་ལ་ནི་ལྟུང་བ་མེད་པ། དེ་ལས་ལྷག་པར་བརྩིགས་ནས་ཐོག་ཕུབ་མ་གྲུབ་པ་ཡན་ནི་སྦོམ་པོ་དང་། ཐོག་ཕུབ་གྲུབ་ན་འདིའི་མཐར་ཐུག་གྲུབ་པས་ལྷག་མའི་ལྟུང་བ་འབྱུང་སྟེ། ཚིག་ལེ་ལས། རང་གི་དོན་དུ་ཁང་པ་ནི། །

གསོལ་བ་ལ་སོགས་ལས་ཀྱིས་ནི། །
ཚད་སོགས་ཡོན་ཏན་ལྡན་པར་བྱ། །
གཞན་དུ་དགེ་འདུན་ལྷག་མ་འགྱུར། །
གང་དུ་ཉམས་དང་མེད་སྤྱོད་པ། །
སྤྱོད་ལམ་རྣམ་བཞི་རུང་བ་ནི། །
འདུག་དང་འཆབ་དང་ཉལ་བར་གྲགས། །
བཞི་པ་ལངས་པ་ཉིད་ཡིན་ནོ། །
ཞེས་པ་ནས། འབྲིང་ཚད་མའི་ཁྲུ་དག་ནི། །
ཕྱེད་དང་གཉིས་ནི་ཡོད་པ་ཡིན། །
འབྲིང་ཚད་སྐྱེས་བུ་ཡིས་ནི་འཕྲུ། །
བཅོ་བརྒྱད་ཚུར་ནི་ཡོད་པ་ཡིན། །
ཞེང་དུ་བྱེད་དང་བཅུ་གཅིག་ནི། །
ཁང་བའི་ཚད་དུ་གསུངས་པ་ཡིན། །
ཞེས་གསུངས་པའི་ཕྱིར། དགེ་འདུན་གྱི་བཀས་མ་གནང་བ་དང་། གཞི་མི་རུང་པ་རྣམས་སུ་བྱས་ན་སྦོམ་པོ་འབྱུང་། དགེ་འདུན་ལ་གསོལ་བའི་འོག་ཏུ་ཁང་པའི་སྦྱོར་བ་མ་གྲུབ་ན་ཉེས་བྱས་སོ། །
ཁང་ཆེན་གྱི་ཚད་ནི་འདིར་མ་གསུངས་སོ། །
འདི་དག་འཆབ་བའི་གླེང་གཞི་ནི་དགེ་སློང་དྲུག་སྡེས་སྦྱིན་བདག་ལས་ཡོ་བྱད་ཀྱི་དངོས་པོ་བླངས་ཤིང་བྲམ་ཟེ་རིག་བྱེད་སྒྲོག་པའི་གནས་ཀྱི་ཤིང་ལྗོན་པ་བཅད་ནས་ཚད་ལྷག་གི་ཁང་པ་བརྩིགས་པ་ལ་བརྟེན་ནས་བཅས་པར་བཤད་དོ། །
དགེ་སློང་དྲུག་སྡེས་བརྩིགས་པ་འདི་དགེ་འདུན་དུ་ལོངས་པས་དགེ་འདུན་གྱི་དོན་དུ་བརྩིགས་པར་

༼༡༨༠༽
འགྲོ་འམ། རང་རང་ཐ་དད་ཀྱི་དོན་དུ་ཚད་ལྷག་གི་ཁང་པ་རེ་རེ་བརྩིགས་པ་གང་ཡིན་གྱི་དོགས་པ་འབྱུང་ངོ་། བརྒྱད་པ་ནི། བཅས་ལྡན་དགེ་སློང་རང་བཞིན་དུ་གནས་པས་ཡུལ་དགེ་སློང་གཞན་ལ་བཀུར་པ་འདེབས་པའི་གཞི་མེད་བཞིན་དུ་ཕམ་པའི་སྒོ་ནས་བཀུར་པ་བཏབ་པའི་བཅས་པའི་ཁ་ན་མ་ཐོ་བ་དེ་ཡིན་ཏེ། མདོ་རྩར། བརྫུན་དུ་སྨྲས་པས་སོ། །
གང་ཡང་རུང་བ་ལ་གོ་བར་བྱས་ནས་སོ། །
ཉམས་པར་འདུན་པས་སོ། །
ཞེས་གསུངས་པའི་ཕྱིར། འདི་ནི་མཐོང་ཐོས་དོགས་གསུམ་གྱི་གཞི་མེད་བཞིན་དུ་བརྫུན་པའི་འདུ་ཤེས་ཀྱིས་སྨྲས་པས་བརྫུན་གྱི་ལྟུང་བ་ཡིན་ཞིང་ཕ་རོལ་པོས་ཚིག་དེའི་དོན་གོ་བ་ན་མཐར་ཐུག་གྲུབ་བོ། །
ཕ་རོལ་པོ་ཡང་ཚིག་ཉན་པ་པོའི་གང་ཟག་གཞན་ལ་བྱ་ཡི། བཀུར་བ་འདེབས་ཡུལ་ནི་མ་ཡིན་ནོ། །
གླེང་གཞི་ནི་དགེ་སློང་འཛའ་བོ་དང་། ས་ལེ་སྐྱེས་གཉིས་ཀྱིས་འཕགས་པ་གྱད་བུ་ནོར་ལ་མཐོང་ཐོས་དོགས་གསུམ་གྱི་གཞི་མེད་བཞིན་དུ་ཕམ་པའི་ཆོས་ཀྱི་བཀུར་བ་བཏབ་པ་ལ་བརྟེན་ནས་བཅས་སོ། །
དགུ་པ་ནི། བཅས་ལྡན་དགེ་སློང་གིས་ཡུལ་དགེ་སློང་གཞན་ལ་བཀུར་པ་འདེབས་པའི་གཞི་བག་ཙམ་ལ་བརྟེན་ནས་ཕམ་པ་བྱུང་བར་བཀུར་པ་འདེབས་པའི་བཅས་པའི་ཁ་ན་མ་ཐོ་བ་དེ་ཡིན་ཏེ། ཚིག་ལེ་ལས། གཞི་མེད་པའམ་བག་ཙམ་གྱིས། སྡོམ་བརྩོན་ཉམས་པར་འདོད་ཕྱིར་ནི། །
ཕས་ཕམ་པ་ཡིས་སྨད་ན་ནི། །
གཉིས་ཀ་དགེ་འདུན་ལྷག་མར་

༼༡༨༡༽
ཤེས། །
གང་ཞིག་ཅུང་ཟད་བདེན་པར་སྨྲ། །
འདི་ནི་བག་ཙམ་ཡང་དག་བསྒྲགས། །
རྒྱུ་མཚན་མེད་པ་གཞི་མེད་ཡིན། །
ཞེས་གསུངས་པའི་ཕྱིར། འདི་ནི་དོགས་པ་འཇུག་པའི་གཞི་བག་ཙམ་ལ་བརྟེན་དགེ་སློང་དེ་གཉིས་ཀྱིས་གྱད་བུ་ནོར་ལ་ཕམ་པ་བྱུང་བར་བཀུར་པ་བཏབ་པ་ལ་བརྟེན་ནས་བཅས་སོ། །
གཞི་མེད་ནི་བརྫུན་པའི་འདུ་ཤེས་ཀྱིས་སྨྲས་པས་བརྫུན་དུ་ངེས་ལ། ཕྱི་མ་ནི་དོགས་པའི་འདུ་ཤེས་ཀྱིས་སྨྲས་པས་བརྫུན་ཁོ་ནར་མ་ངེས་སོ། །
བཅུ་པ་ནི། བཅས་ལྡན་དགེ་སློང་རང་བཞིན་དུ་གནས་པས་དགེ་འདུན་དབྱེན་གྱི་གཞི་ལ་ཞུགས་པ་ལ་ཟློག་བྱེད་ཀྱི་རྐྱེན་ལྔས་བཟློག་ཀྱང་མི་གཏོང་བའི་བཅས་པའི་ཁ་ན་མ་ཐོ་བ་དེ་ཡིན་ཏེ། མདོ་རྩར། ཟློག་པའི་ཚུལ་གྱི་མི་གཏོང་བར་རྗེས་སུ་བསྒྲུབ་པའི་རང་བཞིན་ནི་རྗེས་སུ་མཐུན་ནོ། །

ཞེས་པ་ནས་དེ་དག་གཞམ་པ་དང་ལས་ཀྱི་མི་བསྒོ་བར་མི་བྱའོ། དེའི་མཐའ་ལ་མི་གཏོང་ནའོ། ལྟུལ་བར་བྱེད་པ་ཉིད་དོ། དབྱེན་ལའོ། དགེ་འདུན་གྱིའོ། ཞེས་དང་། ཚིག་ལེ་ལས། གཞམ་སྟེ་བསྒོ་སོགས་ཆོ་ག་ཡིས། །
ལན་གསུམ་བར་དུ་ཟློག་ན་ཡང་། །
མི་ཉན་དགེ་འདུན་མཐུན་འབྱེད་ན། །
དགེ་འདུན་གྱི་ནི་ལྷག་མ་ཐོབ། །
ཅེས་གསུངས་པའི་ཕྱིར། འདི་ནི་དགེ་སློང་ལྷས་སྦྱིན་གྱིས་སྟོན་པའི་བཅས་པ་དང་མི་མཐུན་པའི་བསླབ་ཚིགས་ལྔ་བཅས་ཏེ་དགེ་འདུན་དབྱེན་གྱི་གཞི་ལ་ཞུགས་པ་ན་དགེ་སློང་གཞན་

༼༡༨༢༽
གྱིས་བཟློག་ཀྱང་མི་གཏོང་བ་ལ་བརྟེན་བཅས་སོ། །
ཟློག་བྱེད་ཀྱི་རྐྱེན་ལྔ་ནི། དང་པོར་ལྟུང་བ་གླེང་པ་དང་དྲན་པར་བྱས་ལ་རང་དང་མཐུན་པའི་དགེ་སློང་ཆོས་ལྡན་གྱིས་ལྐོག་ཏུ་གྲོས་བཏབ་སྟེ་དབྱེན་བྱེད་པ་ཟློག་པར་བསྒོ་བ་ནི་གཞམ་བསྒོ་ཞེས་བྱ་སྟེ། རྐྱེན་དང་པོའོ། །
དེའི་འོག་ཏུ་དགེ་འདུན་གྱི་གསོལ་བའི་ལས་ནི་དངོས་སུ་ཟློག་པ་ཉིད་མ་ཡིན་ཀྱང་དེ་དང་འདྲ་བ་ཡིན་ཞིང་རྐྱེན་གཉིས་པའོ། །
དེའི་འོག་ཏུ་བརྗོད་པ་གསུམ་ནི་དངོས་སུ་ཟློག་བྱེད་ཡིན་ཞིང་རྐྱེན་ཕྱི་མ་གསུམ་ཡིན་ནོ། །
བརྗོད་པ་གསུམ་པའི་མཐར་མི་གཏོང་ན་ལྷག་མའི་ལྟུང་བ་འབྱུང་སྟེ། དེའི་མཐའ་ལ་མི་གཏོང་ནའོ། །
ཞེས་གསུངས་པས་སོ། །
རྐྱེན་སྔ་མ་རྣམས་ཀྱི་གོང་དང་འོག་རོལ་དུ་ནི་སྦོམ་པ་རེ་རེ་འབྱུང་སྟེ། གཞམ་བསྒོའི་སྔ་རོལ་ཏུ་དགེ་འདུན་གྱི་དབྱེན་བྱ་བ་ལ་བརྩོན་པས་ཞུགས་པ་ནི་སྦོམ་པོ་གཅིག གཞམ་བསྒོའི་མཐར་མ་གཏང་བ་ལ་སྦོམ་པོ་གཅིག གསོལ་བའི་སྔ་རོལ་དང་མཐར་སྦོམ་པོ་རེ་རེ། དེ་བཞིན་དུ་བརྗོད་པ་དང་པོ་གཉིས་ཀྱི་སྔ་རོལ་དང་མཐར་ཡང་སྦོམ་པོ་རེ་རེ། བརྗོད་པ་གསུམ་པའི་སྔ་རོལ་དུ་ཡང་སྦོམ་པོ་གཅིག་སྟེ་སྦོམ་པོ་དགུ་འབྱུང་བ་ཡིན་ནོ། །
དེ་སྐད་དུ། འཇུག་པ་ནི་སྦྱོར་བ་ཉིད་དོ། ཅེས་དང་། དེའི་རྒྱ་ཆེར་འགྲེལ་ལས། དགེ་འདུན་གྱི་དབྱེན་བྱ་བ་ལ་རྩོལ་བ་ལས་རྩོགས་པའི་འཇུག་པ་ནི་སྦྱོར་བ་ཉིད་དོ། །
སྦོམ་

༼༡༨༣༽
པོ་ཡིན་ནོ། །
གཞམ་སྟེ་བསྒོ་བ་དང་། གསོལ་བ་བྱ་བ་ལ་རྩོགས་པ་དག་གི་འོག་ཏུ་སྔ་རོལ་ཡང་ཡིན་པར་རིག་པར་བྱའོ། །
ཞེས་གསུངས་སོ། གཞམ་སྟེ་བསྒོའི་སྔ་རོལ་གྱི་དེ་དང་མཐར་མ་གཏང་བ་གཉིས་ལ་ཉེས་བྱས་དང་། གསོལ་བའི་མཐར་མ་གཏང་བ་སོགས་ལ་སྦོམ་པོའི་རྣམ་གཞག་མཛད་པ་ཡང་ཡོད་དེ། ཚིག་ལེ་ལས། དགེ་འདུན་འབྱེད་པར་གང་བརྩོན་པའི། བློ་ཆུང་གི་ནི་ཉེས་བྱས་ཐོང་། །
གཞམ་སྟེ་བསྒོམས་ཀྱང་མི་གཏོང་ན། །
ཉེས་བྱས་ཉིད་དུ་རྣམ་པར་གཞག །ཅེས་གསུངས་ལ། ཡོན་ཏན་འོད་དགོངས་འགྲེལ་དང་བཅས་པའི་ལུགས་འདིར་ནི་སྔར་བཤད་པ་ལྟར་ཡིན་ཞིང་། རང་ལུགས་ལ་འདི་ཁས་ལེན་ཏེ། ལུང་ལས། དགེ་སློང་གིས་གཞམ་སྟེ་བསྒོ་བ་ན་གཞི་དེ་གཏོང་ན་དེ་ལྟར་ན་ལེགས། གལ་ཏེ་མི་གཏོང་ན་ཉེས་པ་སྦོམ་པོར་འགྱུར་རོ། །
ཞེས་གསུངས་པའི་ཕྱིར། བྱ་འདུལ་ཆེན་པོ་དང་། དེའི་རྗེས་འབྲང་ཁ་ཅིག གཞམ་སྟེ་བསྒོ་བའི་སྔ་རོལ་གྱི་དེ་ཉེས་བྱས་ཡིན་གསུངས་ཡང་། རྒྱ་ཆེར་འགྲེལ་ལས། གཞམ་བསྒོ་དང་གསོལ་བ་ལ་སོགས་པའི་འོག་དང་སྔ་རོལ་ཡང་སྦོམ་པོ་ཡིན་པའི་ཕྱིར། གསུངས་པ་དང་འགལ་བར་སེམས་པས་དཔྱོད་ལྡན་དག་གིས་དཔྱོད་ཅིག ལྟུང་བ་དངོས་གཞིའི་སྔ་རོལ་ཏུ་སྦོམ་པོའི་གྲངས་བསྐྱེད་ཚུལ་འདི་དག་ནི་དགེ་འདུན་དབྱེན་སོགས་ཀྱི་ལྷག་མ་བཞི་ཆར་

༼༡༨༤༽
ལ་ཁྱད་པར་མེད་དེ། རྒྱ་ཆེར་འགྲེལ་ལས། གང་གི་ཕྱིར་དགེ་འདུན་ལྷག་མ་བཞི་པོ་དེ་དག་བཟློག་པ་དང་འབྲེལ་བ་ཡིན་པ་དེའི་ཕྱིར་ཟློག་པ་ཇི་སྙེད་པར་ལྟུང་བ་ཡང་དེ་སྙེད་དུ་འགྱུར་རོ། །

ཞེས་གསུངས་པའི་ཕྱིར། བཅུ་གཅིག་པ་ནི། བཅས་ལྡན་དགེ་སློང་རང་བཞིན་དུ་གནས་པས་དགེ་སློང་གཞན་གྱི་དབྱེན་བྱེད་པའི་གྲོགས་བྱེད་པར་ཞུགས་པ་ལ་བཟློག་བྱེད་ཀྱི་རྐྱེན་ལྔས་བཟློག་ཀྱང་མི་གཏོང་བའི་བཅས་ཁ་ན་མ་ཐོ་བ་དེ་ཡིན་ཏེ། མདོ་རྩར། དེའི་གྲོགས་ཉིད་རྗེས་སུ་བསྒྲུབ་པར་བྱེད་ནའོ། །
ཞེས་དང་། ཚིག་ལེ་ལས། གང་ཡང་དེར་རྗེས་འབྲང་བ་ཡི། །
དགེ་སློང་སྡིག་ལྟོ་ཅན་རྣམས་ཀྱང་། །
གཞམ་སྟེ་བསྒོ་སོགས་ཆོ་ག་ཡིས། །
སྔར་བཞིན་འདི་དག་ཀུན་ལའང་འགྱུར། །
ཞེས་གསུངས་པའི་ཕྱིར། འདི་ནི་དགེ་སློང་ཀོ་ཀ་ལི་ཀ་ལ་སོགས་པ་བཞིས་ལྷས་བྱིན་གྱིས་དབྱེན་བྱེད་པའི་གྲོགས་བྱེད་པར་ཞུགས་པ་ན་དགེ་སློང་གཞན་གྱིས་ཟློག་རུང་མི་གཏོང་བ་ལ་བརྟེན་ནས་བཅས་སོ། །
བཅུ་གཉིས་པ་ནི། ཁྱིམ་པ་སུན་འབྱིན་གྱི་སྤྱོད་པ་བྱས་པའི་དགེ་སློང་བཅས་ལྡན་གནས་ནས་ཕྱུང་བ་དེས་རང་ལ་གནས་དབྱུང་བྱེད་པའི་དགེ་འདུན་རྣམས་ལ་འདི་དག་ནི་མདུན་པས་འགྲོ་བའོ། །
ཞེས་སོགས་བརྫུན་ཚིག་གིས་བཀུར་པ་བཏབ་པ་ལ་དགེ་སློང་གཞན་གྱི་བཟློག་བྱེད་ཀྱི་རྐྱེན་ལྔས་བཟློག་ཀྱང་མི་གཏོང་བའི་བཅས་པའི་ཁ་ན་མ་ཐོ་བ་དེ་ཡིན་ཏེ། མདོ་རྩར་

༼༡༨༥༽
རང་སྐྲོད་པར་བྱེད་པའི་དགེ་འདུན་ལ་ལོག་པའི་བསམ་པས་དེ་དེ་ལ་དེ་ལྟར་ཞུགས་སོ་ཞེས་བརྫུན་དུ་སྨྲ་བ་ཉིད་དོ། །
ཅེས་གསུངས་པའི་ཕྱིར། ཁྱིམ་པ་སུན་འབྱིན་གྱི་སྤྱོད་པ་ནི་ཡུལ་བུད་མེད་དང་ལྷན་ཅིག་རྩེར་འཇོ་འཆར་གཡེང་བྱེད་པ་དང་། དེ་དང་ལྷན་ཅིག་སྟན་གཅིག་ལ་གནས་ནས་སྣོད་ཅིག་ནས་བཟའ་བཏུང་ལ་ལོངས་སྤྱོད་པ་ལ་བཤད་དོ། །
འཆར་གཡེངས་ནི་བུད་མེད་ལ་རེག་པ་དང་། འོ་བྱེད་པ་སོགས་ཡིན་ནོ། །
འདི་ནི་དགེ་སློང་ནམ་སོ་དང་། འགྲོ་མགྱོགས་དང་། དམར་སེར་ཅན་གསུམ་གྱིས་ཁྱིམ་པ་སུན་འབྱིན་གྱི་སྤྱོད་པ་བྱས་པས་སྟོན་པས་གནས་ནས་ཕྱུངས་ཤིག་བཀའ་སྩལ་པ། དམར་སེར་ཅན་གྱི་དེ་ཐོས་ནས། ཉེས་པ་ཕྱིར་བཅོས། གཞན་གཉིས་གནས་དབྱུང་བྱས་པས་དེ་གཉིས་ཀྱིས་དགེ་འདུན་ལ་བཀུར་བ་བཏབ་པ་ལ་དགེ་སློང་གཞན་གྱིས་བཟློག་ཀྱང་མི་གཏོང་པ་ལ་བརྟེན་ནས་ནས་བཅས་སོ། །
བཅུ་གསུམ་པ་ནི། བཅས་ལྡན་དགེ་སློང་རང་བཞིན་དུ་གནས་པ་ལ་ལྟུང་བ་བྱུང་བ་དགེ་འདུན་གྱིས་གླེང་བས་དེ་བཀའ་བློ་མི་བདེ་བའི་གཞི་ལ་ཞུགས་པ་ལ་བཟློག་བྱེད་ཀྱི་རྐྱེན་ལྔས་བཟློག་ཀྱང་མི་གཏོང་བའི་བཅས་པའི་ཁ་ན་མ་ཐོ་བ་དེ་ཡིན་ཏེ། མདོ་རྩར། དགེ་སློང་གིས་ལྷག་པའི་ཚུལ་ཁྲིམས་ཀྱིས་གླེང་པ་ཉིད་ན་བདག་ཉིད་ཀྱི་དེ་ལ་དགེ་སློང་དག་གིས་བརྗོད་པར་མི་བྱ་བ་ཉིད་དོ། །
ཅེས་དང་། ཚིག་ལེ་ལས། བཀའ་བློ་མི་བདེ་བས་ཀྱང་ནི། །
དགེ་འདུན་ལྷག་མའི་ལྟུང་བར་བསྟན། །
བཀའ་བློ་མི་

༼༡༨༦༽
བདེ་ཕན་རྣམས་ལ། །
བརྗོད་རུང་མ་ཡིན་ཚིག་སྨྲས་སོ། །
ཞེས་གསུངས་པས་སོ། །
གླེང་གཞི་ནེ་དགེ་སློང་འདུན་པས་སྲོག་ཆགས་དང་བཅས་པའི་ཆུ་ལ་ལོངས་སྤྱད་དེ་ལྟུང་བྱེད་བྱུང་བ་ན་དགེ་འདུན་གྱིས་ལྟུང་བ་གླེངས་པས། འདུན་པ་ན་རེ། ཁྱེད་ཅག་དགེ་ཡང་རུང་སྡིག་ཀྱང་རུང་། ངས་ཅང་མི་ཟེར་ལ། ང་དགེ་ཡང་རུང་སྡིག་ཀྱང་རུང་། ཁྱེད་ཅག་གིས་ཅང་མ་ཟེར་ཞིག ཅེས་བཀའ་བློ་མི་བདེ་བའི་གཞི་ལ་ཞུགས་པ་ལ་བཟློག་བྱེད་ཀྱི་རྐྱེན་གྱི་བཟློག་ཀྱང་མི་གཏོང་བ་ལ་བརྟེན་ནས་བཅས་སོ། །
ཀུན་མཁྱེན་ནམས་བསོད་ཀྱིས། ལྟུང་བ་འདི་དག་གླེང་གཞིའི་དགེ་སློང་དེ་དང་དེ་ལ་བྱུང་བར་བཤད་གནང་ཡང་། གླེང་གཞིའི་དགེ་སློང་དེ་དང་དེ་ལ་སྔར་བཅས་མ་ཚར་བས་རང་བཞིན་གྱི་ཁ་ན་མ་ཐོ་བ་ཙམ་ལས་ལྟུང་བ་དེ་དང་དེ་མི་འབྱུང་ལ། ལྟུང་བ་དེ་དང་དེ་བཅས་ཚར་ནས་གླེང་གཞི་བྱུང་ཚར་བའི་དགེ་སློང་སོགས་བཅས་ལྡན་སུས་འགལ་ཀྱང་ལྟུང་བ་འབྱུང་བར་དཔལ་ལྡན་ས་སྐྱ་པཎྜི་ཏས་བཤད་པ་འདི་ཀུན་གྱིས་དགོངས་འཚལ་ལོ། །

དེ་ལྟར་བཤད་པའི་ལྷག་མ་བཅུ་གསུམ་ལས། དགེ་འདུན་དབྱེན་གྱི་ལྷག་མ་སོགས་ཕྱི་མ་བཞི་དང་། བསྙེན་ཁ་དང་། གཞི་མེད་དང་། བག་ཙམ་གྱི་ལྷག་མ་དང་བདུན་ནི་དགེ་སློང་ཕ་མ་གཉིས་ཀའི་རྟེན་ལ་འབྱུང་བས་ཐུན་མོང་པའི་ལྷག་མ་ཞེས་བྱ། གཞན་དྲུག་ནི་དགེ་སློང་གི་ཐུན་མོང་མ་ཡིན་པའི་ལྷག་མ་ཡིན་ཏེ། དགེ་སློང་མས་ཁུ་བ་ཕྱུང་བ་ལ་ནི་ལྟུང་བྱེད་ཙམ་ལས་ལྷག་མ་མི་འབྱུང་། སྐྱེས་པ་ལ་རེག་པ་ལ་ནི་ལྷག་མ་ལས་ལྕི་བའི་རེག་ཕམ་འབྱུང་། འཁྲིག་པའི་ཆོས་ཀྱི་བསྙེན་བཀུར་བསྔགས་པ་དང་། ཁང་པ་དང་ཁང་ཆེན་གྱི་ལྷག་མ་ནི་དགེ་སློང་མ་ལ་ཡེ་མི་འབྱུང་

༼༡༨༧༽
པར་བཤད་དོ། །
ལྷག་མ་ཕྱི་མ་བཞི་པོ་འདི་ལ་བསྒོ་བ་ལས་གྱུར་བའི་ལྟུང་བ་ཅེས་བྱ་སྟེ། གཞམ་བསྒོམ་སོགས་བཟློག་བྱེད་ཀྱི་རྐྱེན་གྱི་བསྒོ་བ་ལས་མ་ཉན་པའི་བཅས་པའི་ཁ་ན་མ་ཐོ་བ་ཡིན་པས་སོ། །
བསྒོ་གྱུར་གྱི་ལྟུང་བ་བཞི་པོ་དེ་ཁོ་ནར་མ་ངེས་ཏེ། ཀུན་མཁྱེན་རོང་སྟོན་ཆེན་པོས་ཚིག་ལེའི་ཊིཀྐར། དགེ་འདུན་དབྱེན་དང་དེར་རྗེས་ཕྱོགས། །
བཀའ་བློ་མི་བདེ་ཁྱིམ་སུན་འབྱིན། །
ལྡིག་ལྟ་མི་གཏོང་བཟློག་ཕམ་དང་། །
དཀོན་མཆོག་སྤོང་དང་བདེ་ཞིང་གནས། །
གནས་པ་བྱེད་འཇུག་འཐབ་བཀྲོལ་ལོ། །
ཞེས་བསྒོ་གྱུར་གྱི་ལྟུང་བ་བཅུར་གསུངས་སོ། །
སྡིག་ལྟ་མི་གཏོང་བའི་ལྟུང་བྱེད་ནི་དགེ་སློང་འཆིས་ལྟས་ཀྱིས་ཆང་འཐུང་པས་ཐར་པའི་བར་ཆད་དུ་མི་འགྱུརརོ་ཟེར། སྡིག་ལྟའི་གཞི་ལ་ཞུགས་པ་ལ་དགེ་སློང་གཞན་གྱིས་བཟློག་རུང་མ་བཟློག་པ་ལ་བརྟེན་ནས་བཅས། བཟློག་ཕམ་ནི་སྔར་བཤད་ཚར་བ་ལྟར་ཡིན། དཀོན་མཆོག་སྤོང་བའི་ལྷག་མ་ནི་མུ་སྟེགས་ལས་རབ་ཏུ་བྱུང་བའི་དགེ་སློང་མ་ནག་མོས་འདི་དང་ཚང་པར་སྤྱོད་པ་མཚུངས་པ་གཞན་ཡོད་ཀྱི། དཀོན་མཆོག་སྤོང་ངོ་ཞེས་ཟེར་བ་ལ་གཞན་གྱིས་བཟློག་རུང་མ་བཟློག་པ་ལ་བརྟེན་ནས་བྱུང་། བདེ་ཞིང་གནས་པ་དང་དེ་བྱེད་དུ་འཇུག་པའི་ལྷག་མ་གཉིས་ནི་དགེ་སློང་མ་སྦོམ་དགའ་མོས་ཡུལ་བུད་མེད་དང་ལྷན་ཅིག་གཞོག་སྟེགས་དང་འཆར་གཡེང་དང་། རྩབ་ཧྲལ་རང་ཉིད་ཀྱིས་བྱས་པ་དང་། དགེ་སློང་མ་གཞན་ཡང་དེ་ལྟར་བྱེད་དུ་བཅུག་པ་ལ་གཞན་གྱིས་ཟློག་རུང་མ་ཉན་པ་ལ་བརྟེན་ནས་བྱུང་། འཐབ་བཀྲོལ་བྱེད་པའི་དགེ་འདུན་ལྷག་མ་ནི་སྦོམ་དགའ་མོས་གཞན་ལ་འཐབ་པ་དང་། རྩོད་པ་

༼༡༨༨༽
དང་། ཚང་འདྲུ་བ་སོགས་བྱས་པ་ལ་གཞན་གྱི་ཟློག་རུང་མ་ཉན་པ་ལ་བརྟེན་ནས་བྱུང་བས་སོ་སོའི་ངོ་བོ་ཡང་ལྟུང་བ་དེ་དང་དེ་བཅས་ཚར་རྗེས་སུ་སྡིག་ལྟ་སོགས་དེ་དང་དེའི་གཞི་ལ་ཞུགས་པ་ལ་རྐྱེན་ལྔས་ཟློག་ཀྱང་མི་གཏོང་བའི་བཅས་པའི་ཁ་ན་མ་ཐོ་བ་དེ་དང་དེ་ཡིན་ནོ། །
སྔར་བཤད་པའི་བཅུ་གསུམ་པོ་དེ་ལ་དགེ་འདུན་ལྷག་མ་ཞེས་བྱ་སྟེ། ལྟུང་བ་དེ་བྱུང་བ་ན་དགེ་འདུན་གྱིས་དགེ་སློང་དེ་དམན་པའི་ས་གཞན་དུ་སྤོ་བའི་ཆོ་ག་བྱས་ཏེ་ས་གཞན་དུ་སྤོས། མགུ་བ་སྤྱོད་པའི་ཆོ་ག་བྱས་ཏེ་དགེ་འདུན་ཐུགས་མཉེས་པའི་དགེ་ལས་ཞག་དྲུག་ཏུ་སྦྱར་ཚར་བ་དང་། དགེ་སློང་ཉི་ཤུའི་ཚོགས་ཀྱིས་དབྱུང་བའི་ཆོ་ག་བྱས་ཏེ་དགེ་སློང་རང་བཞིན་དུ་གནས་པར་དབྱུང་སྟེ་ལྟུང་བ་ལས་ལྡངས་ཐུབ་པ་དགེ་འདུན་གྱིས་བྱས་པས་སོ། །
དེ་སྐད་དུ་ཚིག་ལེས། བཅུ་གསུམ་འདི་དག་དགེ་འདུན་ལས། །
ལྔངས་ཕྱིར་དགེ་འདུན་ལྷག་མར་བསྟན། །
ཞེས་དང་། གང་ལ་དགེ་འདུན་ལྷག་མས་གོས། །
ཇི་སྲིད་ངེས་པར་འཆབ་བྱེད་པ། །
དེ་སྲིད་དེ་ནི་དག་བྱའི་ཕྱིར། །
སྤོ་བ་དག་ལ་ངེས་པར་བཞག །ཅེས་པ་ནས། ཚོགས་ལས་ལྡངས་པ་དེའི་ཕྱིར། །

དགེ་འདུན་ལྷག་མ་ཞེས་བྱར་བརྗོད། །
ཅེས་གསུངས་སོ། །
ལྷག་མ་འཆབ་མེད་ཙམ་བྱུང་བ་ལ་སྤོ་བ་མི་དགོས་པར་ལྟུང་བ་ལས་ལངས་ཐབས་མགུ་བས་ཆོག་གོ །གཉིས་པ་མཐའ་དཔྱད་པ་ནི། ཁ་ཅིག བཅས་ལྡན་དགེ་སློང་བསམ་པ་རང་བཞིན་དུ་གནས་པས་རྨའི་སྒོ་གསུམ་པོ་གང་རུང་མ་ཡིན་པའི་ལུས་ཀྱི་ཆར་བསམ་བཞིན་དུ་ཁུ་བ་ཕྱུང་ནས་བདེ་བ་མྱངས་པའི་ལྟུང་བ་ཡིན་ན། ཁུ་བ་ཕྱུང་བའི་དགེ་འདུན་ལྷག་མའི་ལྟུང་བ་ཡིན་པས་ཁྱབ། བཅས་ལྡན་དགེ་སློང་གི་ཁུ་བ་ཕྱུང་བའི་སྦྱོར་

༼༡༨༩༽
ལྟུང་ཡིན་ན། དེས་ཁུ་བ་ཕྱུང་བའི་ལྟུང་བ་ཡིན་པས་ཁྱབ། ཁུ་བ་ཕྱུང་བའི་དགེ་འདུན་ལྷག་མའི་ལྟུང་བ་ཡིན་ན། ཆགས་པའི་བདེ་བ་མྱོང་བའི་ཆེད་དུ་ཁུ་བ་ཕྱུང་བའི་ལྟུང་བ་ཡིན་པས་ཁྱབ་ཟེར་བ་རྣམས་མི་འཐད་དེ། དང་པོ་ལ་ཐུན་མོང་བའི་ཕམ་པ་འཆབ་བཅས་བྱུང་བའི་བཅས་ལྡན་སོགས་དེས་དེ་ལྟར་བསམ་བཞིན་དུ་ཁུ་བ་ཕྱུང་ནས་བདེ་བ་མྱོང་བའི་ཉེས་བྱས་ཀྱི་ལྟུང་བ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ཆོས་ཅན་ཡིན་པའི་ཕྱིར། མ་གྲུབ་ན་དེ་དེར་ཐལ། དེ་ཡོད་པའི་ཕྱིར་ཏེ། ཉམས་པ་ལྟུང་བ་ལ་སྦྱོར་ན་ཞེས་བྱས་སོ། །
ཞེས་གསུངས་པའི་ཕྱིར། རྩ་བར་འདོད་ན། དེ་ཆོས་ཅན། དེ་མ་ཡིན་པར་ཐལ། དགེ་འདུན་ལྷག་མའི་ལྟུང་བ་མ་ཡིན་པའི་ཕྱིར་ཏེ། ཉེས་བྱས་སུ་གྱུར་བའི་ལྟུང་བ་ཡིན་པའི་ཕྱིར། འདིར་དགེ་སློང་བསམ་པ་རང་བཞིན་དུ་གནས་པ་དང་། དགེ་སློང་ས་རང་བཞིན་དུ་གནས་པ་མི་ཅིག་པའི་རྣམ་དབྱེ་ཤེས་དགོས་ཏེ། ཐུན་མོང་བའི་ཕམ་པ་འཆབ་བཅས་བྱུང་བའི་དགེ་སློང་ས་རང་བཞིན་དུ་གནས་པ་མེད་དོ། །
གཉིས་པ་ལ། བཅས་ལྡན་དགེ་སློང་གི་ཁུ་བ་ཕྱུང་བའི་དགེ་འདུན་ལྷག་མའི་སྔ་རོལ་གྱི་སྦྱོར་བ་ཆོས་ཅན། དེར་ཐལ། དེའི་ཕྱིར་ཏེ། དེས་ཁུ་བ་ཕྱུང་བའི་ལྟུང་བ་མ་ཡིན་པའི་ཕྱིར་ཏེ། ཆོས་ཅན་ཡིན་འི་ཕྱིར། རྩ་བར་འདོད་ན་སླ། གསུམ་པ་ལ་བཅས་ལྡན་དགེ་སློང་གིས་ཆགས་པའི་བདེ་བ་མྱོང་བའི་ཆེད་དུ་མ་ཡིན་པར་སྨན་གྱི་ཆེད་དུ་ཁུ་བ་ཕྱུང་བའི་དགེ་འདུན་ལྷག་མའི་ལྟུང་བ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། དགོས་པ་སྨན་གྱི་ཆེད་དུ་ཁུ་བ་ཕྱུང་

༼༡༩༠༽
པའི་དགེ་འདུན་ལྷག་མའི་ལྟུང་བ་ཡིན་པའི་ཕྱིར། མ་གྲུབ་ན་དེ་དེར་ཐལ། ཁུ་བ་ཕྱུང་བའི་དགེ་འདུན་ལྷག་མ་ལ་དགོས་པའི་སྒོ་ནས་བདེ་བ་མྱོང་བའི་ཆེད་དུ་ཁུ་བ་ཕྱུང་བ་དང་། རིག་སྔགས་ཀྱི་ཆེད་དུ་ཁུ་བ་ཕྱུང་བ་དང་། སྨན་གྱི་ཆེད་དུ་ཁུ་བ་ཕྱུང་བ་ལ་སོགས་ལྔར་བཤད་པ་འཐད་པའི་ཕྱིར་ཏེ། མདོ་རྩར། བདེ་བ་དང་། རིག་སྔགས་དང་། ས་བོན་དང་། སྨན་དང་། བརྟག་པའི་ཕྱིར། བྱེ་བྲག་མེད་དོ། །
ཅེས་དང་། རྒྱ་ཆེར་འགྲེལ་ལས། དེ་དག་གི་ཕྱིར་ཁུ་བ་འབྱིན་པ་ལ་ནི་ལྟུང་བ་དང་བྱེ་བྲག་མེད་དེ། ཐམས་ཅད་དགེ་འདུན་ལྷག་མར་འགྱུར་པའི་ཕྱིར་རོ། །
ཞེས་གསུངས་པ་འཐད་པའི་ཕྱིར། གོང་དུ་འདོད་ན། དེ་མ་ཡིན་པར་ཐལ། དགོས་པ་སྨན་གྱི་ཆེད་དུ་ཁུ་བ་ཕྱུང་བའི་ལྟུང་བ་ཡིན་པའི་ཕྱིར། པཎ་ཆེན་རིན་པོ་ཆེ་ཤཱཀྱའི་མཚན་ཅན་གྱིས་མཐར་ཐུག་སྦུབས་སུ་འོང་ཤིང་བདེ་བ་མྱོང་བའོ། །
ཞེས་བཤད་པས་བདེ་བ་མྱོང་བའི་ཆེད་དུ་ཡིན་པ་གཞིར་བཞག་མཛད་ཀྱང་། དེའི་ངེས་པ་མེད་དེ། སྦུབས་སུ་འོང་བ་ན་བདེ་བ་མྱོང་བའི་མ་མྱོང་ཀྱང་རུང་། གལ་ཏེ་མྱོང་བ་བདག་གིར་བྱས་ཀྱང་རུང་། དགོས་པ་བདེ་བ་དང་རིག་སྔགས་སོགས་དེ་དང་དེའི་ཆེད་དུ་ཁུ་བ་ཕྱུང་བ་ཀུན་དགེ་འདུན་ལྷག་མར་བཤད་པ་འདི་ལ་མཁྱེན་པའི་སྤྱན་རྒྱང་རིང་པོས་གཟིགས་དགོས་སོ། །

དེ་ལྟར་ན་ལྷག་མ་དང་པོ་འདི་ལ་རྒྱ་ཆེར་འགྲེལ་ལས། ཡན་ལག་བཅུ་གསུང་སྟེ། ཕྱུང་བ་དང་། དེར་འདུན་པ་དང་། རང་གི་ཁུ་བ་དང་། དང་པོ་དང་། རེག་པ་དང་། བརྩལ་བ་དང་། ཡན་ལག་གི་རྣམ་པ་དང་། ཕྱི་རོལ་གྱིས་དང་། སེམས་ཅན་དུ་བགྲང་བས་དང་། དེའི་རྣམ་པར་གནས་པས་ཏེ་ཡན་ལག་བཅུ་པོ་དེ་དག་ལས་གང་ཡང་རུང་བ་ཞིག་མ་ཚང་ན་

༼༡༩༡༽
ནི་ཉེས་པ་སྦོམ་པོ་ཞེས་གསུངས་པས་ཡན་ལག་བཅུ་ཚང་དགོས་ཤིང་། མཐར་ཐུག་བདེ་བ་མྱོང་བ་འདིར་ཡན་ལག་ཏུ་གསུངས་པ་མེད། ཁ་ཅིག་དེར་འདུན་པའི་དོན་ལ་བདེ་བ་ཉམས་སུ་མྱོངས་བར་བྱའོ་སྙམ་པའི་འདུན་ཞས་ཟེར་བ་ཡང་འོལ་ཅིའི་ཚོད་དེ། རིག་སྔགས་སོགས་ཀྱི་ཆེད་དུ་ཕྱུང་བ་རྣམས་ལ་དེ་ལྟ་བུའི་འདུན་པ་མི་འབྱུང་པས་སོ། །
དང་པོ་དང་ཞེས་སོགས་ཀྱི་དོན་ནི་ཁུ་བ་དང་པོ་གང་ན་ཡོད་པའི་གནས་དེ་ནས་ཕྱུང་བའི་ཚུལ་རེག་བྱ་དང་རེག་བྱེད་འཕྲད་དེ་རེག་པ་དང་། བརྩལ་བ་སྟེ་རེག་བྱེད་ཀྱིས་དྲུང་པ་གང་ན་ཡན་ལག་གི་རྣམ་པ་ཕོ་དབང་གང་གིས་དྲུད་ན་ནང་གི་དངོས་པོ་རང་ངམ་གཞན་གྱི་ལག་པ་སོགས་སུ་མ་ཟད་ཕྱི་རོལ་གྱི་དངོས་པོས་ཀྱང་དྲུད་པར་བྱེད་པ་ལ་ལྟུང་བ་དངོས་གཞི་འབྱུང་། ཕྱི་རོལ་ལ་ཡང་སེམས་ཅན་དུ་བགྲང་བ་དང་། བགྲང་བ་མ་ཡིན་པ་གཉིས་ལས། དང་པོ་ནི། ལྷག་མ་འབྱུང་བའི་གཞི་སེམས་ཅན་ཤི་བའི་ལུས་རྣམ་པར་རྣག་པ་དང་། རྣམ་པར་བམ་པ་སོགས་དྲུག་དང་། དེའི་རྐང་རུས་དང་། མགོ་བོ་ནས་སྒྱིད་པའི་བར་དེ་དང་དེའི་རྣམ་པར་གནས་པས་དབང་པོ་དྲུད་པ་ལ་ལྷག་མ་དང་པོ་འདི་བསྐྱེད་པ་ཡིན་ཏེ། མདོ་རྩར་རེག་པས་སོ། བརྩལ་བས་སོ། ཡན་ལག་གི་རྣམ་པ་ལའོ། ཕྱི་རོལ་གྱིས་ཀྱང་ངོ་། སེམས་ཅན་དུ་བགྲང་བས་སོ། དེའི་རྣམ་པར་གནས་པས་སོ། ཞེས་དང་། སེམས་ཅན་དུ་བགྲང་བའི་ངོས་འཛིན་འོག་ཏུ་འདུལ་བྱེད་ཀྱི་སྐབས་ལས་རྣམ་པར་སྔོས་པ་ལ་སོགས་པ་རྣམ་པར་གཞིགས་པ་དང་། ཀེང་རུས་དག་དང་། མགོ་དང་། རྣ་བ་དང་། སྣ་དག་དང་། མགུལ་

༼༡༩༢༽
བའི་བར་དང་། རྩིབས་ལོགས་དང་། རྒྱབ་དང་། བྲང་དང་། གཉེར་མ་དག་དང་། སྐྲའི་གསེབ་དང་། ལག་པ་དང་། ཕྲག་པ་དང་། དཔུང་པ་དག་དང་། དཔུང་བའི་བར་དང་། སྐེད་པ་དང་། རླ་དང་། རྐང་པ་དང་། སྦྱིང་པ་དག་དང་། སྒྱིད་པའི་བར་དུ་འབྱིན་ན་དངོས་གཞིའོ། །
ཞེས་གསུངས་པས་སོ། །
གཉིས་པ་ནི། སྦོམ་པོ་འབྱུང་བའི་གཞི་ལྭ་བ་དང་ཆིང་པ་སོགས་ཀྱི་དབང་པོ་དྲུད་པ་ལས་བསམ་བཞིན་དུ་ཁུ་བ་ཕྱུང་བ་དང་། དབང་པོ་དྲུག་པ་མེད་ཀྱང་ཆགས་སེམས་ཀྱིས་དེ་བཟུང་བ་ཙམ་ལས་ཁུ་བ་ཕྱུང་བ་ནི་སྦོམ་པོ་ཡིན་ཏེ། སྦོམ་པོ་ནི་ལྭ་བ་དང་། ཆིང་པ་དང་། དྲེའུ་རྔོག་དང་། སྔས་ནང་ཚང་ཅན་དང་། ཁྲི་དང་ཁྲིའུ་དང་། སྟན་ནང་ཚང་ཅན་དང་། ཁྲིའི་གསེབ་དང་། བུམ་པ་དང་། བུམ་བུ་དང་། བུམ་པའི་བར་དང་། བྱ་མ་བུམ་དང་། ཆོལ་བཟང་དང་། རྡོ་དང་། སྐྱང་ནུལ་དང་། སྐྱང་ནུལ་གྱི་བར་དང་། སྒོ་གཏན་དང་ཤའི་དུམ་བུ་དག་གོ་ཅེས་དང་། ཡན་ལག་གི་རྣམ་པ་འཛིན་པ་ལས་སོ། །
ཞེས་གསུངས་པས་སོ། །
འདི་རྣམས་ནི་དངོས་གཞིའི་སྦོམ་པོ་ཡིན་ཏེ། ཕམ་ལྷག་ལྟུང་བྱེད་གང་རུང་གི་ཆར་གཏོགས་ཀྱི་སྦོམ་པོ་གང་ཞིག་སྦྱོར་ལྟུང་མ་ཡིན་པའི་ཕྱིར། འདི་རྣམས་ཀྱི་སྔ་རོལ་གྱི་སྦྱོར་བ་ནི་ཉེས་བྱས་ཀྱི་ལྟུང་བ་ཡིན་ནོ། །
འདིར་སྨྲས་པ། རྣམ་གཞག་འདི་དག་ཚུལ་བཞིན་ཤེས་བྱས་ལ། །
དགེ་ལེགས་རྩ་བ་ནང་གི་བྱང་སེམས་ནི། །
སྲོག་བཞིན་གཅེས་པར་ཀུན་དུ་མི་ཉམས་བཟུང་། །
རང་གིས་རང་ཉིད་སོམས་དང་བག་ཡོད་སྒོམ། །

༼༡༩༣༽
ཁ་ཅིག་རེག་པའི་དགེ་འདུན་ལྷག་མའི་ལྟུང་བ་ཡིན་ནོ། བཅས་ལྡན་དགེ་སློང་གིས་བུད་མེད་ལ་རེག་པའི་ལྟུང་བ་ཡིན་པས་ཁྱབ། བྱེད་པ་པོ་བུད་མེད་གཙོ་བོར་གྱུར་པའི་དགེ་འདུན་ལྷག་མའི་ལྟུང་བ་ཡིན་ན། འདི་ལ་བྱེད་པ་པོ་ནི་བུད་མེད་ཉིད་དོ། །
ཅེས་པའི་དངོས་བསྟན་གྱི་ལྟུང་བ་ཡིན་པས་ཁྱབ། བྱེད་པ་པོ་བུད་མེད་གཙོ་བོར་གྱུར་པའི་ལྷག་མའི་ལྟུང་བ་ཡིན་ན། རེག་པ་དང་། འཁྲིག་ཚིག་དང་། བསྙེན་བཀུར་བསྔགས་པའི་དགེ་འདུན་ལྷག་མའི་ལྟུང་བ་གསུམ་པོ་གང་རུང་ཡིན་པས་ཁྱབ་ཟེར་བ་མི་འཐད་དེ། །
དང་པོ་ལ་རྟེན་བྱ་བུད་མེད་ཀྱིས་དགེ་སློང་ལ་ཚུར་རེག་པ་ལས་བྱུང་བའི་དགེ་འདུན་ལྷག་མའི་ལྟུང་བ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་རེག་པའི་དགེ་འདུན་ལྷག་མའི་ལྟུང་བར་ཐལ། ཆོས་ཅན་དེ་ཡོད་པའི་ཕྱིར་ཏེ། རྟེན་བྱ་བུད་མེད་ཀྱིས་ཡུལ་དགེ་སློང་ལ་ཚུར་ནོམ་པ་དང་། ཉུག་པ་དང་། ཤ་དང་ཤ་སྤྲོད་པ་ནས་དམ་དུ་འཁྱུད་པའི་བར་ཅི་རིགས་པར་བྱས་པ་ལས་རེག་པའི་དགེ་འདུན་ལྷག་མའི་ལྟུང་བ་བསྐྱེད་པ་ཡོད་པའི་ཕྱིར་ཏེ། དེས་དེ་ལ་དེ་ལྟར་བྱས་པ་ལས་དགེ་སློང་གིས་ཆགས་སེམས་ཀྱིས་དེའི་རེག་པའི་བདེ་བ་མྱོང་ཞིང་བདག་གིར་བྱས་ན་དགེ་སློང་དེ་ལ་རེག་པའི་དགེ་འདུན་ལྷག་མའི་ལྟུང་བ་འབྱུང་བ་འཐད་པའི་ཕྱིར་ཏེ། རྟེན་པར་བྱ་བས་བྱས་པ་ཉིད་ཀྱང་ངོ་། །
ཞེས་གསུངས་པ་འཐད་པའི་ཕྱིར། གོང་དུ་འདོད་མི་ནུས་ཏེ། ཡུལ་བུད་མེད་ཀྱིས་དགེ་སློང་ལ་ཚུར་རེག་པ་ལས་བྱུང་

༼༡༩༤༽
བའི་ལྟུང་བ་ཡིན་པའི་ཕྱིར། བྱས་པ་ཉིད་ཀྱང་ངོ་། །
ཞེས་པའི་ཀྱང་སྒྲ་ནི་དགེ་སློང་གིས་བུད་མེད་ལ་ཕར་རེག་པ་རྣམས་ཡིན་ཏེ། དགེ་སློང་གིས་བུད་མེད་ལ་ནོམ་པ་སྟེ་ཡང་ཡང་རེག་པ་དང་། ཤ་དང་ཤ་སྤྲོད་པ་དང་། ལག་པ་སོགས་ཀྱིས་འཆང་ཞིང་འཛིན་པ་དང་། ལག་པ་སོགས་ཀྱིས་རིང་པོ་ནས་འདྲེན་པ་དང་། ཉེ་བ་ནས་ཡོངས་སུ་འདྲེན་པ་སོགས་གང་བྱས་ཀྱང་རེག་པའི་དགེ་འདུན་ལྷག་མའི་ལྟུང་བ་འབྱུང་བ་ལ་ཁྱད་པར་མེད་པ་བསྟན་ནས་དེར་མ་ཟད་བུད་མེད་ཀྱིས་དགེ་སློང་ལ་ཚུར་ནོམ་པ་སོགས་བྱས་པ་ལས། དགེ་སློང་གིས་རེག་པ་དེ་བདག་གིར་བྱས་ན་ལྟུང་བ་དངོས་གཞི་དེ་བསྐྱེད་ཅེས་པའི་དོན་ཡིན་ནོ། །
དེ་སྐད་དུ། ནོམ་པ་དང་། ཉུག་པ་དང་། སྤྲོད་པ་ང་། འཛིན་པ་དང་། འདྲེན་པད་ང་། ཡོངས་སུ་འདྲེན་པ་དང་། མགོ་ནས་འཁྱུད་པ་དང་། དམ་དུ་སྦྱོར་བ་དག་ལ་ནི་བྱེ་བྲག་མེད་པ་ཉིད་དོ། །
བརྟེན་པར་བྱ་བས་བྱས་པ་ཉིད་ཀྱང་ངོ་། ཞེས་གསུངས་ཤིང་། གཞུང་དེའི་ཚིག་སྔ་ཕྱིའི་འབྲེལ་སྒྲིགས་པས་རེག་པའི་དགེ་འདུན་ལྷག་མ་ལ་དགེ་སློང་གིས་བུད་མེད་ལ་ཕར་རེག་པ་དང་། བུད་མེད་ཀྱིས་དགེ་སློང་ལ་ཚུར་རེག་པའི་དབྱེ་བ་གཉིས་སུ་ཡོད་པ་གྲུབ་བོ། །
གོས་ཀྱིས་བར་དུ་ཆོད་པ་ནི་འོག་མར་རོ། །
ཞེས་པ་འདིའི་དོན་རེག་པའི་ལུས་དང་འབྲེལ་བའི་གོས་དང་། གོས་གཞན་གྱིས་བར་དུ་ཆོད་པ་གང་ཡིན་འགྲེལ་པར་གསལ་ཁ་མི་སྣང་ཡང་། གོང་དུ་འདིར་ལན་བུ་ནི་དེ་དང་ལྡན་པ་ཉིད་དོ། །
དེ་དང་འདྲ་བའི་གོས་ལ་ཡང་ངོ་། །
ཞེས་གསུངས་པས་སྐྲའི་ལན་བུ་བཅིངས་པའི་སྐུད་པ་ལ་

༼༡༩༥༽
རེག་པས་ཀྱང་ལྷག་མའི་ལྟུང་བ་འབྱུང་ན་ལུས་ལ་གྱོན་བཞིན་པའི་གོས་དང་བཅས་པར་རེག་པ་ལ་ལྟུང་བ་དངོས་གཞི་འབྱུང་བ་ལྟ་བུ་སྨོས་ཀྱང་ཅི་དགོས་པར་སེམས་སོ། །
དེས་ན་གཞུང་དེས་ནི་གོས་གཞན་གྱིས་བར་དུ་ཆོད་པ་ལ་རེག་ན་སྦོམ་པོ་འབྱུང་བར་བསྟན་ནོ། །
གོང་གི་གཉིས་པ་ལ། འཁྲིག་ཚིག་སྨྲ་བའི་དགེ་འདུན་ལྷག་མའི་ལྟུང་བ་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་ཐལ། དགེ་འདུན་ལྷག་མའི་ལྟུང་བ་གང་ཞིག ལྟུང་བ་འབྱུང་བའི་བྱེད་པ་པོ་བུད་མེད་ལ་འཁྲིག་ཚིག་སྨྲས་པ་ལས་བྱུང་བ་ཡིན་པའི་ཕྱིར། ཕྱི་མ་གྲུབ་སྟེ། ཆོས་ཅན་ཡིན་པའི་ཕྱིར། གོང་དུ་འདོད་ན། དེ་ཆོས་ཅན། གཞུང་དེའི་ཚིག་ཟུར་གྱི་འདི་ལ་ཞེས་པའི་དངོས་བསྟན་གྱི་ལྟུང་བ་ཡིན་པར་ཐལ་འདོད་པའི་ཕྱིར། འདོད་ན་དེ་མ་ཡིན་པར་ཐལ། འོག་མ་གཉིས་ལའོ། ཞེས་པའི་དངོས་བསྟན་གྱི་ལྟུང་བ་འོག་མ་གཉིས་པོ་གང་རུང་ཡིན་པའི་ཕྱིར་ཏེ། འཁྲིག་ཚིག་སྨྲ་བའི་དགེ་འདུན་ལྷག་མ་དང་། འཁྲིག་པའི་བསྙེན་བཀུར་བསྔགས་པའི་དགེ་འདུན་ལྷག་མའི་ལྟུང་བ་གང་རུང་ཡིན་པའི་ཕྱིར། གསུམ་པ་ལ་དབྱེན་པ་སྐྱབས་ཡོད་ན་ཡུལ་བུད་མེད་དང་དགེ་སློང་ལྷན་ཅིག་འདུག་པའི་ལྟུང་བྱེད་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་ཐལ། བྱེད་པ་པོ་བུད་མེད་གཙོ་བོར་གྱུར་པའི་གང་ཟག་ལྷག་མའི་ལྟུང་བ་ཡིན་པའི་ཕྱིར་ཏེ། ལྟུང་བ་འབྱུང་བའི་བྱེད་པ་པོ་བུད་མེད་གཙོ་བོར་གྱུར་པའི་ལྟུང་བ་གང་ཞིག་གང་ཟག་ལྷག་མའི་ལྟུང་བ་ཡིན་པའི་ཕྱིར། དང་པོ་གྲུབ་སྟེ། དབེན་པ་ན་

༼༡༩༦༽
འདུག་པ་དང་། འགྲེང་པ་གཉིས་ཀྱིའོ། ཞེས་གསུངས་པ་འཐད་པའི་ཕྱིར། གཉིས་པ་གྲུབ་སྟེ། ལྟུང་བྱེད་དང་། སོར་བཤགས་དང་། སྡེ་ལྔའི་ནང་ཚན་དུ་གྱུར་པའི་ཉེས་བྱས་གསུམ་པོ་གང་རུང་ཡིན་པའི་ཕྱིར། གོང་དུ་འདོད་ན། དེ་གསུམ་གང་རུང་མ་ཡིན་པར་ཐལ། དགེ་འདུན་ལྷག་མའི་ལྟུང་བ་མ་ཡིན་པའི་ཕྱིར། ཡང་ཡུལ་དགེ་སློང་ལ་ཕམ་པ་བྱུང་བའི་མཐོང་ཐོས་དོགས་གསུམ་གྱི་གཞི་མེད་བཞིན་དུ་དེ་ལ་དེ་བྱུང་བར་དགེ་སློང་གཞན་གྱིས་སྐུར་བ་བཏབ་པའི་ལྟུང་བ་ཡིན་ན། གཞི་མེད་ཀྱི་དགེ་འདུན་ལྷག་མའི་ལྟུང་བ་ཡིན་པས་ཁྱབ། དགེ་འདུན་དབྱེན་གྱི་ལྷག་མའི་ལྟུང་བ་ཡིན་ན། དགེ་འདུན་གྱི་ལས་སུ་གྱུར་པའི་ལྟུང་བ་ཡིན་པས་ཁྱབ་ཟེར་བ་ཡང་མི་འཐད་དེ། དང་པོ་ལ་ཡུལ་དགེ་སློང་ལ་དེའི་གཞི་གསུམ་དོན་ལ་མེད་ཀྱང་རང་ཉིད་འཁྲུལ་པའི་དབང་གིས་དེ་ལ་དེ་བྱུང་བར་དགེ་སློང་གཞན་གྱིས་སྐུར་པ་བཏབ་པའི་ལྟུང་བ་ཆོས་ཅན། དེར་ཐལ། དེའི་ཕྱིར། རྟགས་ཆོས་ཅན་གྱིས་འགྲུབ། འདོད་ན་དེ་མ་ཡིན་པར་ཐལ། བརྫུན་པའི་འདུ་ཤེས་ཀྱིས་སྨྲས་པའི་ལྟུང་བ་མ་ཡིན་པའི་ཕྱིར་ཏེ། འཁྲུལ་པའི་དབང་གིས་བདེན་པའི་འདུ་ཤེས་ཀྱིས་སྨྲས་པའི་ལྟུང་བ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། གཉིས་པ་ལ། བཅས་ལྡན་དགེ་སློང་དེས་དགེ་འདུན་དབྱེན་གྱི་གཞི་ལ་ཞུགས་པ་ལས། དེའི་ལྷག་མའི་ལྟུང་བ་བྱུང་ཡང་དགེ་འདུན་མཐུན་པར་དབྱེ་བར་མ་གྱུར་པའི་གནས་སྐབས་ཀྱི་ལྷག་མའི་ལྟུང་བ་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་ཐལ། དགེ་འདུན་

༼༡༩༧༽
དབྱེན་གྱི་གཞི་ལ་ཞུགས་པ་ལས་བྱུང་བའི་ལྷག་མའི་ལྟུང་བ་ཡིན་པའི་ཕྱིར་ཏེ། དེའི་གཞི་ལ་ཞུགས་པ་ལས་ལྷག་མའི་ལྟུང་བ་བྱུང་ཞིང་མཐུན་པ་བྱེད་པར་མ་གྱུར་པའི་གནས་སྐབས་ཀྱི་ལྟུང་བ་ཡིན་པའི་ཕྱིར། གོང་དུ་འདོད་ན། དེ་ཆོས་ཅན། དེར་གྱུར་པའི་ལྟུང་བ་མ་ཡིན་པར་ཐལ། དེར་མ་གྱུར་པའི་ལྟུང་བ་ཡིན་པའི་ཕྱིར་ཏེ། དགེ་འདུན་མཐུན་པ་དབྱེ་བར་མ་གྱུར་པའི་གནས་སྐབས་ཀྱི་ལྟུང་བ་ཡིན་པའི་ཕྱིར། འདིར་ཁང་པ་དང་ཁང་ཆེན་གྱི་ཁྱད་པར་ལ་ཀུན་མཁྱེན་ནམས་བསོད་སོགས། དགེ་སློང་གཅིག་གི་དོན་དུ་བརྩིགས་པ་དང་། བཞི་བདུན་ཡན་གྱི་དགེ་འདུན་གྱི་དོན་དུ་བརྩིགས་པའི་ཁྱད་པར་ལས་ཆེ་ཆུང་གི་ཁྱད་པར་མི་གསུངས་ཀྱང་དོན་ལ་ཆེ་ཆུང་གི་ཁྱད་པར་ཡང་དགོས་ཏེ། གཅིག་གི་དོན་དུ་ཡིན་ན་སྤྱོད་ལམ་རྣམ་བཞི་བཤོངས་བ་ཙམ་གྱིའང་ཆོག་པས་དེ་ལས་ཆེས་ལྷག་པ་བརྩིགས་ན་ཁང་པའི་དགེ་འདུན་ལྷག་མ་འབྱུང་། བཞི་ཡན་གྱི་དགེ་འདུན་གྱི་དོན་དུ་ཡིན་ན་དགེ་འདུན་མང་ཉུང་དང་བསྟུན། ཇི་ལྟར་འཚམས་པ་ནས་བཟུང་། ཆེ་ཚད་ཚིག་ལེ་དང་། རྒྱ་ཆེར་འགྲེལ་ལས་གསུངས་པ་ལྟར་མཚུར་བདེ་བར་གཤེགས་པའི་མཐོ་བཅུ་གཉིས། ཞེང་དུ་མཐོ་བདུན་བྱེད་པ་སྤྱིར་བཏང་ཡིན་ལ། དམིགས་བསལ་ཁ་ཚོན་བཅོད་དུ་མེད་དོ། །
པཎ་ཆེན་རིན་པོ་ཆེས་འདིའི་གཞིའི་ཡན་ལག་ལ་གཞི་མ་དག་པ་དང་། མ་གནང་བ་ཅེས་གསུངས་ཀྱང་། དེ་འདྲའི་ངེས་པ་མེད་དེ། གཞི་དག་མ་དག་གང་ཡིན་ཀྱང་དེར་ཚད་ལྷག་གི་ཁང་པ་བརྩིགས་ན་དགེ་

༼༡༩༨༽
འདུན་ལྷག་མ་འབྱུང་བས་སོ། །
ཡང་པཎ་ཆེན་གྱིས། ཁང་པ་འདི་རང་དོན་དུ་རང་གིས་བྱས་ན། ས་གཞི་དང་ཡོ་བྱད་ལ་བདག་པོ་གཞན་མེད་པ་གཅིག་དགོས། རང་དོན་དུ་གཞན་ཞིག་བྱེད་དུ་འཇུག་ན་ཡང་དེ་ལྟར་དགོས་ཏེ་གཞན་དུ་ན་མ་བྱིན་ལེན་དུ་འགྱུར་བས་སོ། །
ཞེས་གསུངས་པ་ཡང་དཔྱད་པར་བྱ་སྟེ། ཁང་པའི་གཞི་དང་། ས་བོན་འདེབས་པའི་ཞིང་མ་ཡིན་པའི་ས་གཞི་གཞན་རྣམས་སྤྱིར་ནོར་ཡིན་མ་ཡིན། མ་ཡིན་ན་མ་བྱིན་ལེན་འབྱུང་བའི་དོགས་པ་མེད། གལ་ཏེ་ནོར་ཡིན་ཏེ། བདག་པོ་མི་ལ་སོགས་པ་ཡོད་པས་སོ་ཞེ་ན། འོ་ན་ཕྱིའི་རྒྱ་མཚོ་ཆེན་པོ་ཡང་ནོར་ཡིན་པར་འགྱུར་ཏེ། དེ་ལ་བདག་པོ་ཀླུ་ལ་སོགས་པ་ཡོད་པས་སོ། ཡང་གསུང་ལས་བསྐོས་པ་དེ་དགེ་སློང་ཡིན་ན། དེས་གཞན་དོན་དུ་བྱས་པ་ཡིན་ཀྱང་གཉིས་ཀ་ལ་ལྷག་མར་འགྱུར་ཏེ། ལྷག་མ་འདི་ལ་རང་དོན་དུ་བྱས་པ་ཡན་ལག་ཏུ་མི་དགོས་པའི་ཕྱིར། ཞེས་སོགས་གསུངས་པ་ཡང་དཔྱད་པར་བྱ་སྟེ། དགེ་སློང་གཞན་གྱིས་བསྐོས་ན་ལས་བྱེད་པ་པོའི་དགེ་སློང་དེ་ལྟུང་བ་བསྐྱེད་པའི་བྱེད་པ་པོ་གཙོ་བོ་མ་ཡིན་པས་དེ་ལ་ལྟུང་བ་འབྱུང་བ་མ་ཡིན་གྱི། ལས་འཆོལ་བ་པོ་ལ་ལྟུང་བ་འབྱུང་རིགས་པ་ཡིན་ལ། །

དེ་བཞིན་དུ་དགེ་སློང་འཆར་དགའ་ལྟ་བུས་མ་བསྐོས་པར་དགེ་སློང་གཞན་ཞིག་གིས་འཆར་དགའ་ལྟ་བུའི་དོན་དུ་ཚད་ལྷག་བྱས་ན་བྱེད་པ་པོ་དེ་ཉིད་ལ་ལྷག་མར་འགྱུར་གྱི། འཆར་དགའ་ལ་མི་འགྱུར་ཏེ། དེས་མ་བསྐོས་པའི་ཕྱིར། དེ་སྐད་དུ་མདོ་རྩར། བསྐོས་པ་ཉིད་

༼༡༩༩༽
དང་། མ་བསྐོས་པ་ཉིད་དག་ནི་གཙོ་བོ་ཉིད་མ་ཡིན་ནོ། །
བསྐོས་པ་ནི་རང་ཉིད་དང་འདྲའོ། །
ཞེས་གསུངས་སོ། །
དེས་ན་བྱེད་དུ་འཇུག་པ་པོ་ལ་ལྟུང་བ་འབྱུང་རིགས་ཀྱི། བྱེད་པ་པོ་ལ་ལྟུང་བ་འབྱུང་མི་རིགས་ཏེ། རྒྱ་ཆེར་འགྲེལ་ལས། དགེ་སློང་བསྐོས་པའི་དབང་གིས་ཁང་པའམ་གཙུག་ལག་ཁང་བྱེད་དུ་འཇུག་པ་ལ་ཡང་རང་གིས་བྱེད་དུ་འཇུག་པའི་ལྟུང་བའི་རྣམ་པ་དེ་ཉིད་དུ་འགྱུར་རོ། །
ཞེས་གསུངས་པའི་ཕྱིར། ཁ་ཅིག་བཅས་ལྡན་དགེ་སློང་གིས་དགེ་འདུན་དབྱེན་གྱི་གཞི་ལ་ཞུགས་པ་ན་དགེ་སློང་གཞན་གྱིས་ཟློག་བྱེད་ཀྱི་རྐྱེན་གྱིས་ཟློག་ཀྱང་མི་གཏོང་བའི་ཁ་ན་མ་ཐོ་བ་ཡིན་ན། དབྱེན་གྱི་དགེ་འདུན་ལྷག་མའི་ལྟུང་བ་ཡིན་པས་ཁྱབ། དེས་དེའི་གཞི་ལ་ཞུགས་པ་ན་དགེ་སློང་གཞན་གྱིས་ཟློག་བྱེད་ཀྱི་རྐྱེན་གྱིས་ཟློག་ཀྱང་མི་གཏོང་བའི་བཅས་པའི་ཁ་ན་མ་ཐོ་བ་ཡིན་ན། དབྱེན་གྱི་དགེ་འདུན་ལྷག་མའི་ལྟུང་བ་ཡིན་པས་ཁྱབ། དེ་བཞིན་དུ་དབྱེན་གྱི་རྗེས་སུ་ཕྱོགས་པ་སོགས་ཕྱི་མ་གསུམ་ལ་ཡང་གཉིས་གཉིས་ཏེ་སྔ་མ་དེ་བཞིན་དུ་ཁྱབ་ཟེར་བ་རྣམས་མི་འཐད་དེ། དང་པོ་ལ་གཞི་བག་ཙམ་གྱི་དགེ་འདུན་ལྷག་མ་ཡན་གྱི་བཅས་པ་དང་ལྡན་པའི་དགེ་སློང་ལྷས་སྦྱིན་གྱིས་དགེ་འདུན་དབྱེན་གྱི་གཞི་ལ་ཞུགས་པ་ལ་དགེ་སློང་གཞན་གྱིས་ཟློག་བྱེད་ཀྱི་རྐྱེན་གྱིས་ཟློག་ཀྱང་མི་སྟོང་པའི་ཁ་ན་མ་ཐོ་བ་ཆོས་ཅན། དེར་ཐལ། དེའི་ཕྱིར། རྟགས་སླ། འདོད་ན། དེ་ཆོས་ཅན། དེ་མ་ཡིན་པར་ཐལ། ལྟུང་བ་མ་ཡིན་པའི་ཕྱིར། མ་གྲུབ་ན་དེ་ལྟུང་བ་མ་ཡིན་པར་ཐལ། དགེ་

༼༢༠༠༽
འདུན་དབྱེན་གྱི་གཞི་ལ་ཞུགས་པའི་དགེ་སློང་ལྷས་སྦྱིན་ལ་དབྱེན་གྱི་དགེ་འདུན་ལྷག་མའི་བཅས་པ་མཛད་མ་ཚར་པའི་ཕྱིར་ཏེ། དེ་དེའི་གླེང་གཞི་བྱུང་བའི་དགེ་སློང་ཡིན་པའི་ཕྱིར། གཉིས་པ་ལ་དབྱེན་གྱི་དགེ་འདུན་ལྷག་མའི་བཅས་པ་དང་ལྡན་པའི་དགེ་སློང་གི་དགེ་འདུན་དབྱེན་གྱི་གཞི་ལ་ཞུགས་པ་ན་ཟློག་བྱེད་ཀྱི་རྐྱེན་དང་པོ་གཞམ་སྒོའི་མཐར་མ་གཏང་བའི་ལྟུང་བ་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་ཐལ། དེས་དེའི་གཞི་ལ་ཞུགས་པ་ན་ཟློག་བྱེད་ཀྱི་རྐྱེན་དང་པོ་གཞམ་སྒོ་བྱས་ཀྱང་མ་གཏང་བའི་བཅས་པའི་ཁ་ན་མ་ཐོ་བ་ཡིན་པའི་ཕྱིར། གོང་དུ་འདོད་ན། དེ་ཆོས་ཅན་དེ་མ་ཡིན་པར་ཐལ། དེའི་སྔ་རོལ་དུ་བྱུང་བའི་ལྟུང་བ་ཡིན་པའི་ཕྱིར་ཏེ། དེའི་སྔ་རོལ་དུ་གཞམ་སྒོའི་མཐར་མ་གཏང་བའི་ལྟུང་བ་ཡིན་པའི་ཕྱིར་ཏེ། དེས་དེའི་གཞི་ལ་ཞུགས་པ་ན་གཞམ་སྒོ་སོགས་ཀྱི་མཐར་མ་གཏང་བ་ལ་ལྟུང་བ་སྦོམ་པོ་རེ་འབྱུང་བར་བཤད་པའི་ཕྱིར་ཏེ། འཇུག་པ་ནི་སྦྱོར་བ་ཉིད་དོ། ཅེས་གསུངས་པའི་ཕྱིར། ཕྱི་མ་རྣམས་ལ་སྐྱོན་གཏོང་ཚུལ་སྔ་མ་དེ་བཞིན་དུ་རིགས་སྒྲེས་ཏེ་ཤེས་པར་བྱའོ། །
འདིར་དཔྱོད་ལྡན་ལ་དོགས་པ་འདི་འབྱུང་སྟེ། དབྱེན་གྱི་གྲོགས་བྱེད་དགེ་སློང་བཞི་ཚོགས་ལ། །
གཞམ་སྟེ་བསྒོ་དང་གསོལ་གཞིའི་ཆོ་ག་ཡིས། །
ཟློག་བྱེད་རྐྱེན་གསུངས་ཚོགས་ཀྱི་ཚོགས་ལ་ནི། །
ལས་མི་ཆགས་པར་གསུངས་དང་འགལ་སྤོང་ཅི། གཉིས་པ་དགེ་སློང་མའི་དགེ་འདུན་ལྷག་མའི་ལྟུང་བ་ནི། ཀརྨ་ཤ་གཏམ་ལས། །
མཐའ་

༼༢༠༡༽
བརྐྱང་དགེ་འདུན་ལྷག་མ་ཉི་ཤུ་དང་། །

ཞེས་ལྷག་མ་ཉི་ཤུ་གསུངས་པ་ལས། ཅི་ཡང་རུང་བ་ལེན་པ་དང་། དེ་ལེན་དུ་འཇུག་པའི་ལྷག་མ་གཉིས་ནི་རིམ་བཞིན་དགེ་སློང་མ་ཆགས་པར་གྱུར་པས་སྐྱེས་པ་ཆགས་པར་གྱུར་པ་ལས་འཁྲིག་པའི་ཆོས་ཀྱི་ཕྱིར་ནོར་ཅི་ཡང་རུང་བ་ལེན་པ་དང་། དགེ་སློང་མ་ཆགས་པར་མ་གྱུར་པས་སྐྱེས་པ་ཆགས་པར་གྱུར་པ་ལས་འཁྲིག་པའི་ཕྱིར་ནོར་ཅི་ཡང་རུང་བ་ལེན་པ་ལ་ཉེས་པ་མེད་དོ། །
ཅེས་གོ་བར་བྱས་ཏེ་ལེན་དུ་འཇུག་པའི་བཅས་པའི་ཁ་ན་མ་ཐོ་བ་དེ་དང་དེའོ། །
མཚན་མོ་འབྲལ་བ་དང་། ཉིན་མོ་འབྲལ་བའི་ལྷག་མ་ནི་དགེ་སློང་མ་གང་ཁྲིམས་གྲོགས་ཀྱི་དགེ་སློང་གཞན་མེད་པར་མཚམས་ཀྱི་ཕྱི་རོལ་ཏུ་མཚན་མོ་གནས་པ་དང་། ཉིན་མོ་གནས་པའི་བཅས་པའི་ཁ་ན་མ་ཐོ་བ་དེ་དང་དེའོ། །
ལམ་དུ་འགྲོ་བ་དང་ཆུ་བོ་བརྒལ་པའི་ལྷག་མ་གཉིས་ནི་ཁྲིམས་གྲོགས་ཀྱི་དགེ་སློང་མ་གཞན་མེད་པར་འགྲོན་ལམ་དུ་འགྲོ་བ་དང་། ཆུ་བོའི་ཕ་རོལ་ཏུ་རྐྱལ་བྱེད་པའི་བཅས་པའི་ཁ་ན་མ་ཐོ་བ་དེ་དང་དེའོ། །
རབ་ཏུ་འབྱིན་པའི་ལྷག་མ་ནི་རྒྱལ་པོ་དང་། རང་གི་ཁྱོ་དང་། དམག་ཚོགས་ཀྱིས་གསོད་པར་སྒོལ་བའི་བུད་མེད་གང་དགེ་སློང་མས་རབ་ཏུ་འབྱུང་བར་བྱེད་པའི་བཅས་པའི་ཁ་ན་མ་ཐོ་བ་དེ་དང་དེའོ། །
གོ་བ་དེར་དྲིལ་ན་རབ་ཏུ་འབྱུང་བར་མི་འོས་པའི་བུད་མེད་དགེ་སློང་མས་རབ་ཏུ་འབྱུང་བར་བྱེད་པའི་བཅས་པའི་ཁ་ན་མ་ཐོ་བ་ལྟ་བུའོ། །
ཤི་བའི་ནོར་ལེན་པའི་ལྷག་མ་ནི་དགེ་སློང་མས་རིགས་བརྒྱུད་སོགས་མེད་པའི་

༼༢༠༢༽
མི་ཤི་བའི་ནོར་ལེན་པའི་བཅས་པའི་ཁ་ན་མ་ཐོ་བ་ལྟ་བུའོ། །
རིགས་བརྒྱུད་སོགས་ཡོད་ན་སྦོམ་པར་བཞག་གོ །བཟོད་པ་གསོལ་དུ་འཇུག་པའི་ལྷག་མ་ནི། དགེ་སློང་མའི་དགེ་འདུན་གྱིས་གནས་དབྱུང་བྱས་པའི་དགེ་སློང་མ་མཚམས་ཀྱི་ཕྱི་རོལ་ན་གནས་པ་དགེ་སློང་མ་གཞན་གྱིས་བཟོད་པ་གསོལ་དུ་འཇུག་པའི་བཅས་པའི་ཁ་ན་མ་ཐོ་བ་ལྟ་བུའོ། །
དེ་ལྟར་དགུ་པོ་དེའི་སྟེང་དུ་བསྒོ་སྒྱུར་གྱི་སྐབས་སུ་བཤད་པའི་སྤོང་བའི་ལྷག་མ་སོགས་བཞི་དང་བཅས་པས་དགེ་སློང་མའི་ཐུན་མོང་མ་ཡིན་པའོ། ལྷག་མ་བཅུ་གསུམ། དེ་དག་གི་སྟེང་དུ་གཞི་མེད་དང་བག་ཙམ་གྱི་ལྷག་མ་སོགས་ཐུན་མོང་པ་བདུན་བསྣན་པས་དགེ་སློང་མའི་རྟེན་ལ་འབྱུང་བའི་ལྷག་མ་ཉི་ཤུ་ཐམ་པའོ། །
ཞར་ལ་མ་ངེས་པའི་ལྟུང་བ་གཉིས་ནི་སོ་ཐར་གྱི་མདོ་ལས། དབེན་པ་སྐྱབས་ཡོད་འདུག་པའོ། །
ཞེས་པས་བསྟན། འདི་ལ་མ་ངེས་པའི་ལྟུང་བ་དང་པོ་ནི། སྐྱེ་བོ་གཞན་གྱི་དབེན་པ། བརྩིག་པ་སོགས་ཀྱི་སྐྱབས་ཡོད་པ། འདོད་པ་བྱར་རུང་བའི་གནས་སུ་དགེ་སློང་གང་བུད་མེད་དང་ལྷན་ཅིག་འདུག་པའི་ལྟུང་བ་ལྟ་བུའོ། གཉིས་པ་ནི་དབེན་པ་སྐྱབས་ཡོད་པ་འདོད་པ་བྱར་མི་རུང་བའི་གནས་སུ་དགེ་སློང་གང་བུད་མེད་དང་ལྷན་ཅིག་འདུག་པའི་ལྟུང་བ་ལྟ་བུའོ། །
མ་ངེས་པ་ཞེས་པའི་རྒྱུ་མཚན་ནི། དང་པོ་དེ་ཕམ་ལྷག་ལྟུང་བྱེད་གསུམ་པོ་གང་ཡིན་དང་། གཉིས་པ་དེ་ལྷག་མ་དང་ལྟུང་བྱེད་གཉིས་ལས། གང་ཡིན་ཕལ་ཆེར་གྱི་བསམ་

༼༢༠༣༽
པས་མ་ངེས་པས་ན་མ་ངེས་པ་ཞེས་བྱའོ། །
དོན་ལ་ནི་དང་པོ་དེ་ཕམ་པ་སོགས་གསུམ་པོ་གང་རུང་དང་། གཉིས་པ་དེ་ལྷག་མ་དང་ལྟུང་བྱེད་གང་རུང་དུ་འདུས་ཤིང་དེ་ལྟར་འདུས་པ་ལ་དགོངས་ནས་མདོ་རྩར། མ་ངེས་པ་གཉིས་ལོགས་སུ་མ་བཤད་པ་ཡིན་ནོ། །
མ་ངེས་པའི་ལྟུང་བ་དང་པོར་གྱུར་པའི་ཕམ་པ་སོགས་ནི་རིམ་བཞིན་དབེན་པ་སྐྱབས་ཡོད་འདོད་པ་བྱར་རུང་བར་དགེ་སློང་གང་བུད་མེད་དང་ལྷན་ཅིག་འདུག་པ་ལས་གསུམ་པོ་གང་བྱུང་གཞན་གྱི་མ་ངེས་ཀྱང་དོན་ལ་ཕམ་པ་བྱུང་བའི་ཕམ་པ་དང་། རེག་པའི་ལྷག་མ་སོགས་གསུམ་པོ་གང་རུང་བྱུང་བའི་ལྷག་མ་དང་། བུད་མེད་དང་ལྷན་ཅིག་འདུག་པ་ཙམ་གྱི་ལྟུང་བྱེད་ལྟ་བུའོ། །

དེས་མཚོན་ནས་མ་ངེས་པ་གཉིས་པའི་ལྷག་མ་དང་ལྟུང་བྱེད་ཀྱང་རིགས་འགྲེའོ། །
མ་ངེས་པའི་ལྟུང་བ་འདི་དག་གང་ཟག་གཞན་གྱིས་བསམ་པས་མཐའ་ཅིག་ཏུ་མ་ངེས་པས་མ་ཁྱབ་སྟེ། སོ་ཐར་གྱི་མདོ་ལས། དགེ་བསྙེན་མ་ཡིད་ཆེས་པར་བྱེད་པའི་ཚིག་དང་ལྡན་པས་ཞེས་པ་ནས་ཆོས་གང་དང་གང་གིས་སྨྲས་པར་གྱུར་པའི་ཆོས་དེ་དང་དེས་དགེ་སློང་དེ་བྱེད་དུ་བཅུག་སྟེ། ཞེས་གསུངས་པས། ལྟུང་བ་གང་བྱུང་དགེ་བསྙེན་མ་ཡིད་ཆེས་པའི་ཚིག་ལས་རྟོགས་པར་བྱས་ཏེ་ལྟུང་བ་གང་བྱུང་གི་ཕྱིར་བཅོས་བྱེད་དུ་བཅུག་པར་བསྟན་ནོ། །
གསུམ་པ་ཕམ་ལྷག་གི་ཆར་གཏོགས་གཙོ་ཆེ་བ་སྦོམ་པོའི་རྣམ་གཞག་ལ་ངོ་བོ་དང་དབྱེ་བ་གཉིས། དང་པོ་ནི་སྡེ་

༼༢༠༤༽
ལྔ་གང་རུང་དུ་མ་གྱུར་པའི་དགེ་སློང་ཕ་མ་གང་རུང་གི་ལྟུང་བ་གང་ཞིག ཉེས་བྱས་ལས་ལྕི་བ་དེ་སྦོམ་པོའི་ལྟུང་བའི་མཚན་ཉེད་དོ། །
ཁ་ཅིག་ཕམ་ལྷག་གང་རུང་དུ་གཏོགས་པའི་ཉེས་པ་གང་ཞིག ཉེས་བྱས་མ་ཡིན་ན་སྦོམ་པོའི་ལྟུང་བ་ཡིན་པས་ཁྱབ། ཉེས་པ་སྦོམ་པོའི་ཉེས་པ་སྦོམ་པོ་ཡིན་ན། སྦོམ་པོའི་ལྟུང་བ་ཡིན་པས་ཁྱབ། ཉེས་པ་སྦོམ་པོ་མེད་པའི་ཉེས་པ་སྦོམ་པོ་ཡིན་ན། སྦོམ་པོའི་ལྟུང་བ་ཡིན་པས་ཁྱབ་ཟེར་བ་རྣམས་མི་འཐད་དེ། དང་པོ་ལ་མི་ཚངས་སྤྱོད་ཀྱི་ཕམ་པ་ཆོས་ཅན། དེར་ཐལ། དེའི་ཕྱིར། དང་པོ་མ་གྲུབ་ན་དེར་ཐལ། ཕམ་ལྷག་གང་རུང་གི་ཁོངས་སུ་གཏོགས་པའི་ཉེས་པ་ཡིན་པའི་ཕྱིར་ཏེ། དེ་གང་རུང་གི་ཁོངས་སུ་གཏོགས་པའི་ལྟུང་བ་ཡིན་པའི་ཕྱིར་ཏེ། ཕམ་ལྷག་གང་རུང་གི་ལྟུང་བ་ཡིན་པའི་ཕྱིར་ཏེ། ཕམ་པའི་ལྟུང་བ་ཡིན་པའི་ཕྱིར། གཉིས་པ་མ་གྲུབ་ན་ཉེས་བྱས་མ་ཡིན་པར་ཐལ། ཕམ་པ་ཡིན་པའི་ཕྱིར། གོང་དུ་འདོད་ན། དེ་ཆོས་ཅན། སྦོམ་པོའི་ལྟུང་བ་མ་ཡིན་པར་ཐལ། ཕམ་ལྷག་གང་རུང་གི་ལྟུང་བ་ཡིན་པའི་ཕྱིར། གཉིས་པ་ལ། དགེ་སློང་གི་རེག་པའི་དགེ་འདུན་ལྷག་མའི་ལྟུང་བ་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་ཐལ། ལུང་མ་མོ་ལས། ཉེས་པ་སྦོམ་པོའི་ཉེས་པ་སྦོམ་པོ་གང་ཞེ་ན། ཕས་ཕམ་དང་དགེ་འདུན་ལྷག་མའོ། །
ཞེས་པའི་དངོས་བསྟན་གྱི་སྦོམ་པོ་ཡིན་པའི་ཕྱིར་ཏེ། ཕམ་པ་དང་དགེ་འདུན་ལྷག་མའི་

༼༢༠༥༽
ལྟུང་བ་གང་རུང་ཡིན་པའི་ཕྱིར། ཁྱབ་པ་ལུང་དེ་རང་གིས་གྲུབ། འདོད་ན་སླ། གསུམ་པ་ལ། དགེ་སློང་གིས་ཆོས་གོས་ལྷག་པོ་ཞག་བཅུ་འཆང་བའི་སྤང་ལྟུང་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་ཐལ། ལུང་མ་མོ་ལས། ཉེས་པ་སྦོམ་པོ་མེད་པའི་ཉེས་པ་སྦོམ་པོ་གང་ཞེ་ན། ཉེས་པའི་རིགས་ལྷག་མ་གསུམ་སྟེ་ཞེས་པའི་དངོས་བསྟན་གྱི་སྦོམ་པོ་ཡིན་པའི་ཕྱིར་ཏེ། ལྟུང་བྱེད་དང་། སོར་བཤགས་དང་། །
སྡེ་ལྔའི་ནང་ཚན་དུ་གྱུར་པའི་ཉེས་བྱས་གསུམ་པོ་གང་རུང་ཡིན་པའི་ཕྱིར། འདོད་དེས་ན་ཉེས་པ་སྦོམ་པོའི་ཉེས་པ་སྦོམ་པོ་སོགས་དེ་དག་ནི་སྦོམ་པོ་བཏགས་པ་བ་ཡིན་ཏེ། ལྟུང་བ་སྡེ་ལྔ་ལ་སྦོམ་པོའི་མིང་གིས་བཏགས་པས་ཡོན་ཏན་སྒྲའི་སྦོམ་པོ་ཅེས་བྱའོ། །
མིང་དུ་ཆགས་པའི་སྦོམ་པོ་དང་སྦོམ་པོ་མཚན་ཉིད་པ་དོན་ཅིག སྒྲ་དོན་ནི་ཉེས་པ་ཆེ་བར་གྱུར་པས་ན་སྦོམ་པོ་ཞེས་བྱའོ། གཉིས་པ་དབྱེ་བ་ལ་ཀུན་སློང་གི་ཉོན་མོངས་པ་ཆེ་འབྲིང་སོགས་ཀྱི་སྒོ་ནས་དང་། སྦྱོར་བ་དང་དངོས་གཞི་སོགས་ཀྱི་སྒོ་ནས་དབྱེ་བ་གཉིས། དང་པོ་ནི། ཕམ་པའི་སྐབས་དང་འབྲེལ་བ་ལ་ལྕི་ཡངས་གཉིས། ལྷག་མའི་སྐབས་དང་འབྲེལ་པ་ལ་ཡང་ལྕི་ཡངས་གཉིས་ཏེ་བཞིར་དབྱེ་བ་ལུང་འདུལ་བྱེད་ལས་བཤད་ཅེས་རོང་སྟོན་དམ་པས་གསུངས། བརྒྱད་དུ་དབྱེ་ན་ཕམ་པའི་སྐབས་དང་འབྲེལ་བའི་སྦོམ་པོ་ལ་ལྕི་བ། ཤིན་ཏུ་ལྕི་བ། 

༼༢༠༦༽
ཡངས་པ། ཤིན་ཏུ་ཡངས་པ། ལྷག་མའི་སྐབས་དང་འབྲེལ་བ་ལ་ཡང་དེ་བཞིན་དུ་བཞི་སྟེ་བརྒྱད་དུ་ཡོད་དེ། ཚིག་ལེ་ལས། ལྕི་དང་ཤིན་ཏུ་ལྕི་བ་ཉིད། །
ཡངས་དང་ཤིན་ཏུ་ཡངས་པ་སྟེ། །
ཕས་ཕམ་པས་ནི་བསླངས་པ་ཡི། །
སྦོམ་པོ་རྣམ་པ་བཞི་ཡིན་ནོ། །
སྐྲག་པར་མི་བྱེད་ལྕི་བ་སྟེ། །
གཞན་གྱི་དེ་ལ་འབད་པ་ཡིས། །
ཟློག་ཀྱང་མི་ཉན་རབ་ལྕིར་ཤེས། །
གཞན་ལ་ཁྲིལ་ཡོད་ཡངས་པ་སྟེ། །
རང་ཉིད་ངོ་ཚས་ཤིན་ཏུ་ཡངས། །
བསམ་པའི་དབྱེ་བས་འགྱུར་བ་ཡིན། །
དེ་བཞིན་དགེ་འདུན་ལྷག་མ་ཡིས། །
ཀུན་སློང་སྦོམ་པོ་རྣམ་པ་བཞི། ཞེས་གསུངས་སོ། འདིར་སྐྱིད་ཚལ་བས། ལྕི་བ་གཉིས་ཕམ་པ་ལ་དངོས་སུ་སྦྱོར་བའི་སྦོམ་པོ་ཞེས་དང་། ཡངས་པ་གཉིས་ལ་ཕམ་པ་ལ་སྦྱོར་བའི་སྦོམ་པོ་ཞེས་པ་ལས་དངོས་གཞི་ཚིག་མ་སྦྱར་ལྷག་མ་ལ་ཡང་དེ་བཞིན་དུ་རིགས་འགྲེ་མཛད་མོད། འདིའི་ལྕི་ཡངས་ནི་ཀུན་སློངས་ཀྱི་ཉོན་མོངས་པ་ཆེ་ཆུང་གི་ཡིན་གྱི་དངོས་དང་བརྒྱུད་པའི་ཁྱད་པར་ནི་མ་ཡིན་ནོ། །
གཞན་དུ་ན་དེ་ལ་འདི་སྐད་ཅེས་དྲི་བར་བྱ་སྟེ། ཕམ་པའི་རྒྱུར་གྱུར་སྦོམ་པོ་འཐད་མོད་ཀྱི། ཕམ་པས་ཀུན་སློང་སྦོམ་པོ་ཅི་ལ་ཟེར། །
དེ་བཞིན་ལྷག་མས་ཀུན་བསླངས་སྦོམ་པོ་ཅི། །
ཚིག་ལེའི་དགོངས་པ་མ་ནོར་འཆང་ནུས་སུ། །
དབྱེ་བ་གཉིས་ནི། རྒྱ་འདུལ་འཛིན་གྱིས། སྦོམ་པོ་མཚན་ཉིད་པ་གཉིས་ཁོ་ན་སྟེ། སྦྱོར་བའི་སྦོམ་པོ་དང་། དངོས་གཞིའི་སྦོམ་པོའོ། །
ཤ་མི་སྨོན་ལམ་རྡོ་རྗེས། སྦྱོར་བའི་སྦོམ་པོ་དང་། སྦྱོར་བའི་རྣམ་པའི་སྦོམ་པོ་དང་། 

༼༢༠༧༽
དངོས་གཞིའི་རྣམ་པའི་སྦོམ་པོ་དང་གསུམ་དུ་དབྱེ་ནས། དང་པོ་ནི་ཕམ་ལྷག་གང་རུང་གི་དངོས་གཞི་བསྐྱེད་ངེས་ཀྱི་སྦྱོར་བ་དང་། གཉིས་པ་ནི། སྦྱོར་བ་ཙམ་ནས་འདུན་པ་ལོག་པའི་གནས་སྐབས་ཀྱི་སྦོམ་པོ་ལ་འཆད། དེའི་མཚན་གཞི་ནི། མི་ལ་འཆི་ངེས་ཀྱི་མཚོན་བསྣུན་ནས་གསོད་སེམས་ལོག་པའི་སྦྱོར་བ་དང་། ཚད་ལྷག་གི་ཁང་པ་བརྩིགས་པའི་སྦྱོར་བ་ཕལ་ཆེར་ཚང་ཞིང་། མཐར་ཕྱིན་པ་མ་གྲུབ་ཙམ་ལ་བྱེད་འདོད་ལོག་པའི་སྦོམ་པོ་ལྟ་བུ་ལ་བཞེད། གསུམ་པ་ནི། སྦྱོར་བ་རྣམས་མཐར་ཐུག་ཅིང་། གཞི་དང་བསམ་པའི་ཡན་ལག་གང་རུང་མ་ཚང་བའི་དབང་གིས་ཕམ་ལྷག་གི་དངོས་གཞི་ལས་ན་སྨད་པའི་སྦོམ་པོ་ལ་བཞེད་དོ། བྱ་འདུལ་གྱིས་ནི་སྦོམ་པོ་མཚན་ཉིད་པ་བཞི་ཡིན་ཏེ། སྦྱོར་བ་དང་སྦྱོར་བའི་རྣམ་པའི་སྦོམ་པོ་དང་། དངོས་གཞི་དང་། དངོས་གཞིའི་སྦོམ་པོ་དང་བཞི། དང་པོ་གཉིས་ནི་ཤ་མི་བའི་ལུགས་དང་། གསུམ་པ་ནི་སྦྱོར་བ་མཐར་ཐུག་ཀྱང་ཡན་ལག་མ་ཚང་བས་དངོས་གཞི་ལས་དམན་པར་གྱུར་པ་དང་། བཞི་པ་ནི། སྦྱོར་བ་མཐར་ཐུག་ཀྱང་ཡན་ལག་དུ་མ་མ་ཚང་བས་དེ་ལས་དམན་པར་གྱུར་པའོ། །
ཞེས་བཞེད་དོ། དེ་ལ་བཞི་བ་འདི་སྦོམ་པོ་བཏགས་པ་བ་ཡིན་ན་མིང་ལ་མི་རྩེག མཚན་ཉིད་པ་ཡིན་ན་མི་འཐད་དེ། ཡན་ལག་དུ་མ་མ་ཚང་ན་སྦོམ་པོ་ལས་ན་སྨད་དེ་ཉེས་བྱས་སུ་འགྱུར་བའི་ཕྱིར། སྦྱོར་བའི་རྣམ་པའི་སྦོམ་པོ་ལ་ཡང་དཔྱད་དུ་ཡོད་དེ་འོག་

༼༢༠༨༽
ཏུ་བྲིའོ། །
རྒྱ་འདུལ་འཛིན་གྱིས་སྦོམ་པོ་མཚན་ཉིད་པ་གཉིས་ཁོ་ནར་གསུངས་པ་ཡང་མ་ངེས་ཏེ། དེ་ལྟར་ན་མིའི་འགྲོ་བ་པའི་ལག་པ་བཅད་པ་སོགས་སྦོམ་པོར་གསུངས་པ་མི་འཐད་པར་འགྱུར་ཏེ། དེ་དག་སྦྱོར་བའི་སྦོམ་པོ་དང་། དངོས་གཞིའི་སྦོམ་པོ་གང་ཡང་མ་ཡིན་པའི་ཕྱིར། དེས་ན་སྦྱོར་སྦོམ་དང་དངོས་གཞིའི་སྦོམ་པོ་ནི་ཕམ་ལྷག་གང་རུང་སོགས་ཀྱི་སྐབས་དང་འབྲེལ་པ་ཡིན་པས། དེ་དང་མ་འབྲེལ་བའི་སྦོམ་པོ་གཞན་དེ་གཉིས་པོ་གང་རུང་དུ་མ་ངེས་སོ། ནེ་པ་པཎྜི་ཏས་སྦྱོར་བའི་སྦོམ་པོ་ལ་མཐར་ཐུག་བསྐྱེད་པ་དང་འབྲེལ་མ་འབྲེལ་གཉིས། དངོས་གཞིའི་སྦོམ་པོ་དང་། དངོས་གཞི་བསྐྱེད་པའི་ཡན་ལག་གཞན་ཚད་ལྡན་གཞིའི་ཡན་ལག་ལྟ་བུ་གཅིག་མ་ཚང་བའི་སྦོམ་པོ་ལྟ་བུའོ། །

སྦོམ་པོ་བཏགས་པ་པ་ནི་ཡན་ལག་གཉིས་མ་ཚང་བ་ཕན་ཆད་ལ་བཞེད་ཅེས་གྲག རོང་སྟོན་ཆེན་པོ་ནི་སྦྱོར་བའི་སྦོམ་པོ་དང་། གནས་སྐབས་གཞན་གྱི་སྦོམ་པོ་གཉིས་སུ་བཞེད་དོ། རང་གི་བློ་ཚོད་ནི། སྦྱོར་བའི་སྦོམ་པོ། དངོས་གཞིའི་སྦོམ་པོ། གནས་སྐབས་གཞན་གྱི་སྦོམ་པོ་དང་གསུམ་དུ་ངེས་ཏེ། དངོས་གཞི་བསྐྱེད་པར་ངེས་མ་ངེས་གང་ཡིན་ཀྱང་ཕམ་ལྷག་གང་རུང་གི་སྦྱོར་བ་ཕལ་ཆེར་དང་། ལྟུང་བྱེད་ཀྱི་སྦྱོར་བ་འགའ་ཞིག་ནི་སྦོམ་པོ་ཡིན་ཏེ། སྦྱོར་ལྟུང་དང་སྦོམ་པོའི་གཞི་མཐུན་པའི་ཕྱིར། ཕམ་ལྷག་གང་རུང་གི་དངོས་གཞི་བསྐྱེད་པར་མ་ངེས་པའི་སྦྱོར་བ་རྣམས་

༼༢༠༩༽
སྦྱོར་བའི་རྣམ་པའི་སྦོམ་པོ་མ་ཡིན་ཏེ། གལ་ཏེ་ཡིན་ན་དེ་རྣམས་སྦྱོར་བ་དངོས་མ་ཡིན་པར་འགྱུར་ཏེ། དེ་རྣམས་སྦྱོར་བའི་རྣམ་པ་ཡིན་པའི་ཕྱིར་ཏེ། དེ་རྣམས་སྦྱོར་བའི་རྣམ་པའི་སྦོམ་པོ་ཡིན་པའི་ཕྱིར། དེས་ན་སྦྱོར་ལྟུང་དང་སྦོམ་པོའི་གཞི་མཐུན་ཀུན་ལ་སྦྱོར་བའི་སྦོམ་པོ་ཞེས་བྱ་ཞིང་། སྦྱོར་བའི་རྣམ་པའི་སྦོམ་པོའི་ཐ་སྙད་ནི་ལུང་ཚད་ལྡན་ལས་གསུངས་པ་མ་མཐོང་ཞིང་། རིགས་པས་ཀྱང་མི་འགྲུབ་བོ། །
གཉིས་པ་དངོས་གཞིའི་སྦོམ་པོ་ནི། སྦྱོར་བ་མཐར་ཕྱིན་པ་ན་ལྟུང་བྱེད་འགའ་ཞིག་དང་། ཕམ་ལྷག་གང་རུང་དངོས་གཞི་འབྱུང་རྒྱུ་ལ་ཡན་ལག་འགའ་ཞིག་མ་ཚང་བས་དངོས་གཞི་དང་འདྲ་བའི་སྦོམ་པོ་བྱུང་བ་རྣམས་ཡིན་ཏེ། འགྲེལ་བར། རྣམ་པ་ཞེས་པ་ནི་འདྲ་པའི་དོན་ཉིད་དུ་བཤད་དེ། སྦྱོར་བ་བཞིན་ཏེ་ཉེས་པ་སྡོམ་པོར་འགྱུར་རོ། ཞེས་དང་། དངོས་གཞིའི་རྣམ་པ་ཞེས་པ་ནི་དངོས་གཞིའི་སྦྱོར་བ་སྟེ། དངོས་གཞིའི་ཁ་ན་མ་ཐོ་བར་མ་ཚང་པ་ཉེས་པ་སྦོམ་པོའི་དངོས་གཞིར་གཏོགས་སོ། ཞེས་བྱ་བའི་མཐའ་ཚིག་གོ །ཅེས་གསུངས་པའི་ཕྱིར། ལུང་འདི་དག་གིས་དངོས་གཞིའི་རྣམ་པའི་སྦོམ་པོ་གསལ་བར་བསྟན་ཞིང་། དེ་དང་དངོས་གཞིའི་སྦོམ་པོ་དོན་གཅིག་སྟེ། ལྟུང་བྱེད་འགའ་ཞིག་དང་། ཕམ་ལྷག་གང་རུང་གི་དངོས་གཞི་དང་འདྲ་བའི་སྦོམ་པོ་ལ་དངོས་གཞིའི་སྦོམ་པོ་ཞེས་བཤད་པ་ནི་བར་གྱི་ཚིག་མི་མངོན་པར་བྱས་པ་དང་། དངོས་གཞིའི་རྣམ་པའི་སྦོམ་པོ་ཞེས་པ་ནི་བར་གྱི་ཚིག་མངོན་པར་བྱས་

༼༢༡༠༽
ནས་བཞག་པ་ཡིན་ཏེ་འདྲ་བ་དང་རྣམ་པ་དོན་མཚུངས་པས་སོ། །
འགྲེལ་པར་དངོས་གཞིའི་སྦྱོར་བ་སྟེ་ཞེས་བཤད་པ་ནི། སྦོམ་པོ་སྤྱི་ལ་སྦྱོར་བར་གྲགས་པ་དེ་ཡིན་གྱིས། སྦྱོར་བ་མཚན་ཉིད་པ་མ་ཡིན་ནོ། དེས་ན་དངོས་གཞིའི་སྦྱོར་བཅས་བཤད་པ་ནི་དངོས་གཞིའི་སྦོམ་པོ་ཞེས་པའི་དོན་ནོ། དེ་ལྟར་ན་གོང་དུ་ཕམ་ལྷག་གི་སྐབས་སུ་བཤད་པའི་སྦོམ་པོ་རྣམས་སྦྱོར་བའི་སྐབས་ཡིན་ན་སྦྱོར་བའི་སྦོམ་པོ་དང་། སྦྱོར་བ་མཐར་ཕྱིན་ནས་མཐར་ཐུག་གི་སྐབས་སུ་ཕམ་ལྷག་གི་དངོས་གཞི་མ་བསྐྱེད་པའི་ལྟུང་བ་ན་སྨད་ཀུན་གྱི་དངོས་གཞིའི་སྦོམ་པོ་ཡིན་ནོ། སྐྱིད་ཚལ་བས། དངོས་གཞིའི་ལྟུང་བས་བསྡུས་པའི་སྦོམ་པོ་གང་ཞིག ཕམ་ལྷག་གང་རུང་གི་ཆར་གཏོགས་པ་དངོས་གཞིའི་སྦོམ་པོའི་མཚན་ཉིད་ཡིན་གསུངས་པ་ནི་མི་རིགས་ཏེ། མཚན་ཉིད་ཀྱི་ཟུར་གྱི་དངོས་གཞི་དེ་ཕམ་ལྷག་གང་རུང་གི་དངོས་གཞི་ཡིན་ན། ཕམ་ལྷག་གང་རུང་གི་ལྟུང་བར་གྱུར་པའི་སྦོམ་པོ་སྲིད་པར་ཐལ་བ་དང་། གལ་ཏེ་དངོས་གཞི་དེ་སྦོམ་པོར་གྱུར་པའི་དངོས་གཞི་ཡིན་ནོ་གསུངས་ན་དེ་འདྲའི་མཚན་ཉིད་ལ་འབྲེལ་མི་ཡོང་སྟེ། དངོས་གཞིའི་སྦོམ་པོའི་མཚན་ཉིད་ཀྱི་ཟུར་དུ་སྦོམ་པོའི་དངོས་གཞིའི་ལྟུང་བས་བསྡུས་པ་བཞག་པ་ནི། ཁོ་ཁོ་རང་གི་མཚན་ཉིད་ཀྱི་ཟུར་དུ་བཞག་པར་འགྱུར་རོ། །

མཚན་ཉིད་ཀྱི་ཟུར་གཉིས་པ་ལྟར་ན། སྦོམ་པོ་ཐམས་ཅད་ཕམ་ལྷག་གང་རུང་གི་ཆར་གཏོགས་ཡིན་པར་འགྱུར་བས་མི་འཐད་

༼༢༡༡༽
དོ། །
གོང་དུ་ཕམ་པའི་སྐབས་སུ་མདོ་རྩར་རྟེན་པར་བྱ་བ་དང་། བརྟེན་པར་བྱེད་པ་ལུས་ལས་ཐ་དད་པར་བྱས་པ་གཉིས་ཀྱིའོ། །
གཞན་པ་གཉིས་ཀྱང་གཞན་གྱི་གཉིས་དང་གཞན་དུ་སྦྱོར་བ་བྱེད་ནའོ། །
ཞེས་གསུངས་པ་འདི་མི་ཚང་སྤྱོད་ཀྱི་སྦོམ་པོ་སྟོན་བྱེད་ཡིན་ཞིང་། འདིའི་དོན་ལ་ཀུན་མཁྱེན་ནམས་བསོད་ཀྱིས། དགེ་སློང་གིས་རང་གི་རྟེན་བྱ་ཁ་བཤང་ལམ་གཉིས། སྐྱེས་པ་གཞན་གྱི་དེ་གཉིས། བུད་མེད་དང་མ་ནིང་གི་ཁ་བཤང་ལམ་ཟག་བྱེད་གསུམ་གསུམ་སྟེ་བཅུ་རང་གི་ལུས་ལས་ཐ་དད་པར་རང་གི་བརྟེན་བྱེད་ཐ་མི་དད་པར་སྦྱར་བ་བཅུ། རྟེན་བྱ་ཐ་མི་དད་པར་རང་གི་བརྟེན་བྱེད་ཐ་མི་དད་པར་སྦྱར་བ་བཅུ། རྟེན་བྱ་ཐ་དད་པར་རང་གི་བརྟེན་བྱེད་ཐ་མི་དད་པར་སྦྱར་བ་བཅུ། གཉིས་ཀ་ཐ་མི་དད་པར་བཅུ་སྟེ། རང་ཐེ་བ་བཞི་བཅུ། རང་མི་ཐེ་བ་ལ་བཞི་བཅུ་སྟེ་སྦོམ་པོ་བརྒྱད་ཅུའོ། །
ཞེས་བཤད་དོ། །
ལུས་ལས་ཐ་དད་པར་བྱས་མ་བྱས་ནི་རྟེན་བྱ་དང་བརྟེན་བྱེད་ལུང་མ་མོ་ལས་ཟུར་དུ་བཅང་བ་དང་མ་བཅང་བའི་ཁྱད་པར་ཡིན་པའི་ཕྱིར་རྒྱ་ཆེར་འགྲེལ་ལས་གསུངས་སོ། །
དེ་ལྟར་ན་རྟེན་བྱ་དང་བརྟེན་བྱེད་གཉིས་ཀའི་ཅི་རིགས་སུ་ལུས་ལས་ཐ་དད་པར་བྱས་པར་སྦྱར་བ་རྣམས་ནི་སྦོམ་པོ་ཡིན་པ་གཞུང་དེའི་དགོངས་པ་ཡིན་ལ། གཉིས་ཀ་ལུས་ལས་ཐ་མི་དད་པར་བྱས་པར་སྦྱར་བ་རྣམས་ལ་ཕལ་ཆེར་ཕམ་པ་འབྱུང་བ་མང་བས་སྔར་བགྲངས་པའི་བརྒྱད་ཅུ་པོ་ཐམས་ཅད་སྦོམ་པོ་ཡིན་

༼༢༡༢༽
པའི་ངེས་པ་ཇི་ལྟར་ཡོད་བརྟག་པར་བྱའོ། །
གསུམ་པ་གནས་སྐབས་གཞན་གྱི་སྦོམ་པོ་ནི། སྐྲ་ཅན་འཚོང་པ་ནི་སྦོམ་པོའོ། །
ཞེས་བཤད་པ་དང་། མིའི་ཡན་ལག་གཅོད་པ་སོགས་ཀྱི་སྦོམ་པོའོ། །
འདི་དག་ལ་སྦྱོར་བ་དང་དངོས་གཞིའི་སྦོམ་པོ་གང་གི་ཡང་ཐ་སྙད་མེད་དོ། །
འདིར་ཁ་ཅིག སྦོམ་པོ་ཡིན་ན། སྦྱོར་སྦོམ་དང་། དངོས་གཞིའི་སྦོམ་པོ་གང་རུང་ཡིན་པས་ཁྱབ། སྦྱོར་སྦོམ་དང་དངོས་གཞིའི་སྦོམ་པོ་གང་རུང་ཡིན་ན། ཕམ་ལྷག་གང་རུང་གི་ཆར་གཏོགས་ཡིན་པས་ཁྱབ། ཕམ་ལྷག་གང་རུང་གི་སྦྱོར་བ་ཡིན་ན། སྦོམ་པོ་ཡིན་པས་ཁྱབ་ཟེར་བ་རྣམས་མི་འཐད་དེ། དང་པོ་ལ། དགེ་སློང་གིས་མིའི་ལག་པ་བཅད་པའི་སྦོམ་པོ་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་ཐལ། མིའི་འགྲོ་བ་པའི་ལག་པ་བཅད་ན་སྦོམ་པོའོ་ཞེས་པའི་དངོས་བསྟན་གྱི་སྦོམ་པོ་ཡིན་པའི་ཕྱིར་ཏེ། མིའི་ལག་པ་བཅད་པའི་སྦོམ་པོ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། དེ་གང་རུང་མ་ཡིན་པར་ཐལ། གནས་སྐབས་གཞན་གྱི་སྦོམ་པོ་ཡིན་པའི་ཕྱིར་ཏེ། མིའི་ཡན་ལག་བཅད་པའི་སྦོམ་པོ་ཡིན་པའི་ཕྱིར། གཉིས་པ་ལ། དགེ་སློང་གིས་དུད་འགྲོ་རྫུ་འཕྲུལ་དང་ལྡན་པ་མིའི་རྣམ་པ་བརྟན་པ་མིར་འདུ་ཤེས་ནས་བསད་པའི་སྦྱོར་བ་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་ཐལ། སྦྱོར་བའི་སྦོམ་པོ་ཡིན་པའི་ཕྱིར་ཏེ། སྦྱོར་ལྟུང་གང་ཞིག་སྦོམ་པོ་ཡིན་པའི་ཕྱིར། ཕྱི་མ་གྲུབ་སྟེ། རྒྱ་ཆེར་

༼༢༡༣༽
འགྲེལ་ལས་དུད་འགྲོའི་འགྲོ་བར་གཏོགས་པ་མི་དང་མི་མ་ཡིན་པའི་འགྲོ་བ་གཞན་གྱི་ལུས་ཀྱི་རྣམ་པ་བསྟན་པ་ཞིག་གསོད་ན་དེར་འདུ་ཤེས་པས་ཀྱང་རུང་། གཞན་དུ་འདུ་ཤེས་པས་ཀྱང་རུང་སྟེ། བསད་པའི་དུས་ན་དངོས་གཞི་ལ་ནི་ལྟུང་བྱེད་དུ་འགྱུར་རོ། །
སྦྱོར་བ་ལ་ནི་མིའི་འགྲོ་བར་གཏོགས་པར་འདུ་ཤེས་ན་ནི་སྦོམ་པོའོ། །

ཞེས་གསུངས་པ་འཐད་པའི་ཕྱིར། གོང་དུ་འདོད་ན། དེ་གང་རུང་གི་ཆར་གཏོགས་མ་ཡིན་པར་ཐལ། ལྟུང་བྱེད་ཀྱི་སྦྱོར་བ་ཡིན་པའི་ཕྱིར། མ་གྲུབ་ན། དྲངས་མ་ཐག་པའི་ལུང་དང་འགལ་ལོ། །
གསུམ་པ་ལ། བཅས་ལྡན་དགེ་སློང་གིས་མི་དུད་འགྲོའི་རྣམ་པ་བསྟེན་པ་དུད་འགྲོར་འདུ་ཤེས་ནས་བསད་པའི་སྦྱོར་བ་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་ཐལ། ཕམ་པའི་སྦྱོར་བ་ཡིན་པའི་ཕྱིར་ཏེ། མི་བསད་པའི་ཕམ་པའི་སྦྱོར་བ་ཡིན་པའི་ཕྱིར། མ་གྲུབ་ན། དེ་དེར་ཐལ། དེས་དེ་བསད་པའི་དངོས་གཞིའི་ཁ་ན་མ་ཐོ་བ་དེ་ཕམ་པ་ཡིན་པའི་ཕྱིར། གོང་དུ་འདོད་ན། དེ་ཆོས་ཅན། སྦོམ་པོ་མ་ཡིན་པར་ཐལ། ཉེས་བྱས་ཡིན་པའི་ཕྱིར་ཏེ། བཅས་ལྡན་དགེ་སློང་གིས་མི་དུད་འགྲོའི་རྣམ་པ་བསྟན་པ་དུད་འགྲོར་འདུ་ཤེས་ནས་བསད་པའི་སྦྱོར་བ་ཡིན་པའི་ཕྱིར། ཁྱབ་སྟེ། རྒྱ་ཆེར་འགྲེལ་ལས་དགེ་སློང་གིས་མིའི་འགྲོ་བར་གཏོགས་པ་མི་མ་ཡིན་པ་དང་། དུད་འགྲོའི་འགྲོ་བ་གཞན་གྱི་ལུས་ཀྱི་རྣམ་པ་བསྟན་པ་ཞིག་གསོད་ན་དེར་འདུ་ཤེས་པས་ཀྱང་རུང་། གཞན་དུ་འདུ་ཤེས་པས་ཀྱང་རུང་སྟེ། བསད་པའི་

༼༢༡༤༽
དུས་ན་དངོས་གཞི་ལ་ཕམ་པ་ཁོ་ནར་འགྱུར་རོ། །
སྦྱོར་བ་ལ་ནི་མིའི་འགྲོ་བར་གཏོགས་པར་འདུ་ཤེས་ན་ནི་སྦོམ་པོའོ། །
མི་མ་ཡིན་པ་དང་དུད་འགྲོའི་འགྲོ་བར་གཏོགས་པར་འདུ་ཤེས་ན་ནི་ཉེས་བྱས་སོ། །
ཞེས་གསུངས་པ་འཐད་པའི་ཕྱིར། ལུང་འདིས་ཕམ་པའི་སྦྱོར་བ་ལ་ཉེས་བྱས་ཡོད་པར་བསྟན་ནོ། །
འོ་ན་མདོ་རྩ་ལས་ཐམས་ཅད་དུ་སྦྱོར་བ་ལ་ནི་ཉེས་བྱས་སོ། །
སྡེ་ཚན་དེ་ལ་གལ་ཏེ་དངོས་གཞིའི་ཡིན་ན། སྦོམ་པོའོ། འོག་མ་ལ་ཡང་དེ་བཞིན་ནོ། །
ཞེས་དང་དེའི་འགྲེལ་པར་ཕམ་པར་འགྱུར་བའི་སྡེ་ཚན་དེ་ལ་སྦྱོར་བ་དེ་ལ་གལ་ཏེ་དངོས་གཞིའི་ཡིན་ན་སྦྱོར་བ་དེ་ལ་སྦོམ་པོའོ། །
ཅི་སྟེ་སྦྱོར་བའི་སྦྱོར་བ་ཡིན་ན། དེ་ལ་ནི་ཉེས་པ་ཁོ་ནའོ། །
དེ་ཉིད་དགེ་འདུན་ལྷག་མ་ཞེས་བྱ་བའི་སྡེ་ཚན་ལ་ཡང་འདྲ་བར་བསྟན་པའི་ཕྱིར། འོག་མ་ལ་ཡང་དེ་བཞིན་ནོ། ཞེས་གསུངས་པས། ཕམ་ལྷག་གི་སྦྱོར་བ་ལ་སྦོམ་པོ་དང་། སྦྱོར་བའི་སྦྱོར་བ་ལ་ཉེས་བྱས་ཀྱིས་ཁྱབ་པར་བཤད་པ་དང་འགལ་ལོ། །
ཞེ་ན། འགལ་བ་མེད་ཚུལ་སྨྲ་རྒྱུ་ཡོད་མོད། ཀུན་མཁྱེན་ནམ་བསོད་སོགས་ཀྱིས་ཀྱང་ཕམ་ལྷག་གི་སྦྱོར་བ་ལ་སྦོམ་པོས་ཁྱབ་པར་རྒྱ་ཆེར་འགྲེལ་ལས་བཤད་གསུངས་པ་ལུང་འདི་ལ་རྟེན་པར་གནང་ཡང་། སྒྲ་ཟིན་ལ་ཞེ་ན་ཅུང་ཟད་ཐལ་ཆེས་བས་དེ་ལ་འདི་སྐད་ཅེས་དྲི་བར་བྱ་སྟེ། ལྟུང་བའི་སྦྱོར་བ་ཐམས་ཅད་ཉེས་བྱས་ཞེས། སྤྱིར་བཏང་བཤད་ནས་དམིགས་ཀྱི་བསལ་བ་ནི། །
ཕམ་པའི་སྦྱོར་བ་ཡིན་ན་སྦོམ་པོའོ། །

༼༢༡༥༽
དགེ་འདུན་ལྷག་མ་ལ་ཡང་དེ་བཞིན་ནོ། །
གསུངས་དང་སྤྱིར་བསྟན་འགྲེལ་བར་ཕམ་པ་ཡི། །
སྦྱོར་བ་ལ་ནི་སྦོམ་དང་ཉེས་བྱས་གཉིས། །
གསུངས་པའི་འགལ་བ་ལུང་རིགས་གང་གིས་སྤོང་། །
དཔྱོད་ལྡན་མཁས་པ་ཡོད་ན་དཔྱད་པར་ཞུ། །
ཡང་དགེ་སློང་གིས་ལྷ་མིའི་རྣམ་པ་བསྟན་པ་མིར་འདུ་ཤེས་ནས་བསད་ན་སྦྱོར་བ་དང་དངོས་གཞི་གཉིས་ཀ་ལ་སྦོམ་པོའོ། །
མི་མ་ཡིན་པར་འདུ་ཤེས་ནས་བསད་ན་དངོས་གཞི་ལ་སྦོམ་པོ་དང་། །
སྦྱོར་བ་ལ་ཉེས་བྱས་འབྱུང་ངོ་། །
དེ་བཞིན་དུ་དུད་འགྲོ་མིའི་རྣམ་པ་བསྟན་པ་བསད་ན་དངོས་གཞི་ལ་དུད་འགྲོ་བསད་པའི་ལྟུང་བྱེད་འབྱུང་མོད། དངོས་གཞི་གྲུབ་གོང་གསོད་སེམས་ཀྱི་འདུན་པ་ལོག་ན། དངོས་གཞི་ལ་སྦོམ་པོ་ལས་ལྟུང་བྱེད་འབྱུང་བ་མི་རིགས་སམ་སྙམ་མོ། །
དེས་ན་ལྟུང་བྱེད་ཀྱི་ཆར་གཏོགས་ཀྱི་སྦོམ་པོ་ལ་ཡང་སྦྱོར་སྦོམ་དང་། དངོས་གཞིའི་སྦོམ་པོ་གཉིས་སུ་འཐད་དོ། །

མཁས་པ་དག་གིས། སྦོམ་པོ་ལ་ཕམ་ལྷག་གང་རུང་གི་ཆར་གཏོགས་ཀྱིས་ཁྱབ་པར་བཞེད་པ་ནི་ཕམ་ལྷག་གི་ཐད་ཀྱི་མདོ་རྩ་འགྲེལ་དེ་རང་གཟིགས་ནས་འོག་མ་དག་ལ་ཇི་ལྟར་བཤད་ཀྱི་ཐུགས་གཞིག་ཕལ་ཆེར་མ་བཅུག་པ་འདྲའོ། །
དེས་ན་ཕམ་ལྷག་གང་རུང་གི་ཆར་གཏོགས་ཀྱི་སྦོམ་པོ་ཕལ་ཆེར་ལྟུང་བྱེད་སོགས་ལས་ལྕི་ཡངས་སྦོམ་པོ་ཡིན་ན་ལྟུང་བྱེད་ལས་ལྕི་བས་མ་ཁྱབ་སྟེ། ལྟུང་བྱེད་ཀྱི་ཆར་གཏོགས་ཀྱི་སྦོམ་པོ་རྣམས་ལྟུང་བྱེད་ལས་ཡངས་ཤིང་། མིའི་ཡན་ལག་བཅད་པ་སོགས་གནས་སྐབས་གཞན་གྱི་སྦོམ་པོ་

༼༢༡༦༽
རྣམས་ཀྱང་ལྟུང་བྱེད་ལས་ལྕི་བ་ཡིན་པའི་ངེས་པ་མེད་དོ། །
བཞི་པ་ལྟུང་བྱེད་ཀྱི་སྡེ་ཚན་ལ། སྤང་བའི་ལྟུང་བྱེད་དང་། ལྟུང་བྱེད་འབའ་ཞིག་པ་གཉིས། དང་པོ་དགེ་སློང་ཕའི་དང་། མའི་སྤང་ལྟུང་གཉིས། དང་པོ་ལ་སོ་སོའི་ངོ་བོ་ངོས་བཟུང་བ་དང་། རྣམ་བཞག་ཞིབ་ཏུ་བཤད་པ་གཉིས། དང་པོ་ལ་བཅུ་ཚན་གསུམ་ལས། བཅུ་ཚན་དང་པོ་ནི། འཆང་པ་འབྲལ་བ་འཇོག་པ་དང་། །
འཁྲུ་འཇུག་པ་དང་ལེན་པ་དང་། །
སློང་དང་སྟོད་གཡོགས་སྨད་གཡོགས་བཅས། །
རིན་ཐང་སོ་སོར་བསྐུར་བའོ། །
ཞེས་གསུངས་པ་ལྟར་བཅུ་ལས། གོས་ལྷག་པོ་འཆང་བའི་སྤང་ལྟུང་ལ། རང་སྟོབས་ཀྱིས་བསྐྱེད་པའི་འཆང་བའི་སྤང་ལྟུང་དང་། གཞན་སྟོབས་ཀྱིས་བསྐྱེད་པའི་འཆང་བའི་སྤང་ལྟུང་གཉིས། དང་པོ་ནི། དགེ་སློང་གིས་གཞན་ལས་རྙེད་པའི་གོས་འཁོར་གསུམ་ཁེབས་པ་བྱིན་གྱིས་མ་རླབས་པ་བདག་གིར་འཛིན་པས་ཞག་བཅུར་རྒྱུན་མ་ཆད་པར་བཅངས་པས་ཞག་བཅུ་གཅིག་པའི་སྐྱ་རེངས་ཤར་བ་ན་སྤང་ལྟུང་བསྐྱེད་པའི་བཅས་པའི་ཁ་ན་མ་ཐོ་བ་དེ་ཡིན་ཏེ། མདོ་རྩར་ཡོད་ནའོ། །
རང་གི་ཉིད་དོ། །
ཞག་བཅུར་རྗེས་སུ་ཞུགས་པ་ཉིད་དོ། །
གཞན་གྱི་ཉི་མའི་དང་པོ་ལའོ། །
གོས་ལའོ། །
འཁོར་གསུམ་ཁེབས་པའི་མཐའི་ཚད་ལའོ། །
བྱིན་གྱིས་བརླབས་པ་དང་མ་འབྲེལ་བ་ལའོ། །
ཞེས་དང་། ཚིག་ལེ་ལས། ཞག་བཅུ་འདས་པར་དགེ་སློང་གིས། །
ཆོས་གོས་མ་བརྟགས་འཆང་ན་ནི། །
སྤང་པའི་ལྟུང་བྱེད་ས་རྡུལ་གྱིས། །
མགོ་བོ་གཡོགས་པར་བྱེད་པ་

༼༢༡༧༽
ཡིན། ཞེས་གསུངས་པའི་ཕྱིར། འདི་ནི་མཉན་ཡོད་དུ་དགེ་སློང་རབ་ཏུ་མང་པོས་གོས་ཀྱི་ཕྲུགས་དུ་མ་བཅང་པ་དང་། རྩོལ་བསྒྲུབ་བྱས་པས་བསམ་གཏན་དང་ཀློག་པའི་བར་ཆད་དུ་འགྱུར་བ་ལ་རྟེན་ནས་བཅས་སོ། །
འཁོར་གསུམ་ཁེབས་པའི་མཐའི་ཚད་ནི་ལྟེ་བའི་དཀྱིལ་འཁོར་པུས་མོ་གཉིས་ཏེ་གསུམ་པོ་དེའི་བར་རྫོགས་པར་ཁེབས་པའི་མཐའི་ཁྱོན་དང་ཚད་མཉམ་པའོ། །
གཉིས་པ་ནི། དགེ་སློང་གིས་ཚེས་གཅིག་ལ་གོས་གཅིག་རྙེད་པ་བྱིན་གྱིས་མ་བརླབས་པར་བཅངས། ཚེས་གཉིས་ནས་དགུའི་བར་ལ་གོས་གཅིག་རྙེད་པ་བྱིན་གྱིས་བརླབས་ནས་བཅང་བ་ན་བྱིན་གྱིས་མ་བརླབས་པ་དེས་ཞག་བཅུ་འདས་ཏེ་བཅུ་གཅིག་པའི་སྐྱ་རེངས་ཤར་བ་ན་སྤང་ལྟུང་བསྐྱེད་པའི་ཤན་གྱིས་བྱིན་གྱིས་བརླབས་པ་དེས་ཀྱང་དེའི་ཚེ་ན་སྤང་ལྟུང་བསྐྱེད་པའི་ལྟུང་བ་དེ་ཡིན་ཏེ་དྲངས་མ་ཐག་པ་དེའི་འཕྲོ་ལས། འབྲེལ་ཀྱང་རྗེས་སུ་ཞུགས་པ་དང་བཅས་པ་ལའོ། །
འདི་ལ་གཞན་ཡོད་ན་བྱིན་གྱིས་མ་རླབས་པ་དེའི་ཤན་ཚུན་ཆད་ནས་སོ། ཞེས་དང་། དེ་ཡོད་ན་དངོས་པོ་དེ་ལྟ་བུ་གཞན་ལ་ཡང་འབྱུང་བ་ཉིད་དོ། །
ཅེས་གསུངས་པས་སོ། །
སྔོན་གྱི་ཆེན་པོ་འགའ་ཞིག་དུས་མཉམ་པ་ལ་ཤན་བརྡེག་པ་མེད་པར་བཞེད། དོན་ལ་དེ་ཡང་ཡོད་དེ། ཚེས་གཅིག་ལ་གོས་གཉིས་དུས་གཅིག་ལ་རྙེད་པ་ཅིག་བྱིན་གྱིས་བརླབས། ཅིག་ཤོས་བྱིན་གྱིས་མ་བརླབས་པར་རང་གི་འདོད་ཞེན་གྱིས་བཅང་པས་ཞག་བཅུ་འདས་ཤིང་། བཅུ་

༼༢༡༨༽
གཅིག་པའི་སྐྱ་རེངས་ཤར་བ་ན་བྱིན་གྱིས་མ་རླབས་པས་རང་སྟོབས་ཀྱིས་དང་། བྱིན་གྱིས་བརླབས་པས་མ་རླབས་པ་དེའི་ཤན་སྟོབས་ཀྱིས་འཆང་བའི་སྤང་ལྟུང་བསྐྱེད་པའི་ཕྱིར་ཏེ། རྒྱ་ཆེར་འགྲེལ་ལས། གང་གིས་ཉིན་གཅིག་ཁོ་ནར་དུས་གཅིག་ཏུ་ཆོས་གོས་གཉིས་བདག་གིར་བྱེད་ལ་ཆོས་གོས་གཅིག་ནི་བྱིན་གྱིས་རློབས་པར་བྱེད་ལ། ཅིག་ཤོས་ནི་མི་བྱེད་ན་དེ་ལ་ནི་ཆོས་གོས་དེ་གཉིས་ཀ་ཞག་བཅུ་འདས་ན་སྤང་པ་ཁོ་ནར་འགྱུར་ཏེ། གཉིས་ཀ་ཡང་ཉིན་གཅིག་ཁོ་ནར་བདག་གིར་བྱས་པའི་ཕྱིར་རོ། །
ཞེས་གསུངས་པས་སོ། །
དུས་མི་མཉམ་པར་ཚེས་གཅིག་ལ་རྙེད་པ་བྱིན་གྱིས་མ་རླབས་པ་དེས་ཚེས་གཉིས་ནས་དགུའི་བར་ལ་རྙེད་པ་བྱིན་གྱིས་བརླབས་པ་ཡང་སྔ་མས་ཞག་བཅུ་འདས་པ་ན་བྱིན་གྱིས་བརླབས་པ་དེ་ཞག་བཅུ་ཇི་ལྟར་འདས་ཞེ་ན། འདི་ལ་ནི་མཁས་པ་གུང་མཐུན་པར་ཤན་སྟོབས་ཀྱིས་ཞག་བཅུ་འདས་པར་འཆད་དོ། །
དེ་ལ་ལུང་ཡང་ཡོད་དེ། རྒྱ་ཆེར་འགྲེལ་དུ་ལུང་ཞུ་བ་པ་ལས། བཙུན་པ་དགེ་སློང་གི་ཆོས་གོས་དེ་ཉིད་ཞག་བཅུ་འདས་པ་ཡང་ལགས་ལ། དེ་ཉིད་ཞག་གཅིག་བྲལ་པ་ཡང་ལགས་པ་མཆིས་སམ། ཉེ་བ་འཁོར་ཡོད་དེ། ཞེས་པ་ནས། ཞག་བཅུ་པ་ལ་ཆོས་གོས་གཅིག་རྙེད་ལ། དེ་བྱིན་གྱིས་བརླབས་ནས་མཚམས་ཀྱི་ཕྱི་རོལ་དུ་ཆོས་གོས་དེ་མེད་པར་སྐྱ་རེངས་ཤར་བར་བྱེད་ན་དེ་ལྟ་ན་ཆོས་གོས་དེ་ནི་དེ་ཉིད་ཞག་བཅུ་འདས་པ་ཡང་ཡིན་ལ། དེ་ཉིད་ཞག་གཅིག་བྲལ་པ་ཡང་ཡིན་

༼༢༡༩༽
ནོ། །
ཞེས་གསུངས་སོ། །
འདིས་ནི་རང་སྟོབས་ཀྱིས་ཞག་གཅིག་འདས་པ་ཡིན་ཀྱང་། ཤན་སྟོབས་ཀྱིས་ཞག་བཅུ་འདས་པར་བསྟན་ནོ། །
དེས་ན་རང་སྟོབས་དང་ཤན་སྟོབས་ཀྱིས་བསྐྱེད་པའི་འཆང་བའི་སྤང་ལྟུང་རིགས་གཉིས་དང་འབྲལ་བའི་སྤང་ལྟུང་ཅིག་ཆར་དུ་བསྐྱེད་པ་ཡོད་དེ། ཚེས་གཅིག་ལ་གོས་གཅིག་རྙེད་པ་བྱིན་གྱིས་མ་རླབས་པར་བཞག དེ་ནས་ཞག་དགུ་འདས་པའི་བཅུ་པ་ལ་ཆོས་གོས་གཅིག་རྙེད་པ་བྱིན་གྱིས་བརླབས་ནས་བརླབས་པ་དེ་དེའི་ཉིན་གྱི་ཞག་གཅིག་དང་ཐལ་ནས་ཞག་ཕྱི་མའི་སྐྱ་རེངས་ཤར་བ་ན་འཆང་སྤང་གཉིས་དང་འབྲལ་སྤང་གཅིག་སྟེ། གསུམ་ཅིག་ཆར་བསྐྱེད་པ་ལུང་དེའི་དོན་ཡིན་ནོ། །
གཉིས་པ་འབྲལ་བའི་སྤང་ལྟུང་ནི། དགེ་སློང་གིས་རང་ལ་བྱིན་གྱིས་བརླབས་པའི་ཆོས་གོས་རྣམ་གསུམ་ཡོད་བཞིན་དུ་མཚམས་ཀྱི་ཉེ་འཁོར་ལས་ཕྱི་རོལ་དུ་འགྲོ་བ་ན་ཆོས་གོས་རྣམ་གསུམ་གང་རུང་དང་། ཞག་གཅིག་ལས་ལྷག་པར་འབྲལ་བའི་བཅས་པའི་ཁ་ན་མ་ཐོ་བ་དེ་ཡིན་ཏེ། མདོ་རྩར། བྱིན་གྱིས་བརླབས་པ་དང་། གནང་བ་མ་ཐོབ་པ་ནི་བྱེད་པ་པོ་ཉིད་དོ། །
དེའི་གནས་ཉིད་ཉེ་འཁོར་དང་བཅས་པ་ནས་གཞན་ན་གནས་པ་ན་སྐྱ་རེངས་ཤར་ནའོ། ཞེས་དང་། ཚིག་ལེ་ལས། ཆོས་གོས་གསུམ་གྱི་གནས་བྱ་སྟེ། །
ཕྱི་རོལ་འདི་དག་མེད་པར་མིན། །
གཞན་དུ་དགེ་སློང་ཉེས་བྱས་སོ། །
དགེ་འདུན་གྱིས་གནང་མ་གཏོགས་སོ། །
ཞེས་གསུངས་

༼༢༢༠༽
པའི་ཕྱིར། འདི་ནི་མཉན་ཡོད་དུ་དགེ་སློང་ཞིག་གིས་ཆོས་གོས་རྣམ་གསུམ་ཡོད་བཞིན་དུ་དེ་དང་བྲལ་ནས་ཕྱི་རོལ་དུ་རྒྱང་རིང་པོར་ཕྱིན་པ་ལ་བརྟེན་ནས་བཅས་སོ། །
འདིར་ཉེས་བྱས་སུ་བཤད་ཀྱང་འབྲལ་བར་རྩོམ་པའི་སྦྱོར་བ་དེ་ཉེས་བྱས་ཡིན་པ་ལ་དགོངས་པ་ཡིན་གྱིས། མཐར་ཐུག་ཞག་ཕྱི་མའི་སྐྱ་རེངས་ཤར་བ་ན་སྤང་ལྟུང་དུ་འགྱུར་རོ། །
གསུམ་པ་ཟླ་འཇོག་ནི། དགེ་སློང་གིས་ཆོས་གོས་རྣམ་གསུམ་བྱིན་གྱིས་བརླབས་རུང་ལས་གཞན་པ་རང་གི་ཆོས་གོས་ཀྱི་རྒྱུར་གྱུར་པའི་གོས་འཁོར་གསུམ་ཁེབས་པ་སོགས་ལས་ཆུང་བ་ཁྲུ་གང་ཡན་ཆད་ཀྱི་ཚད་དུ་ལོངས་པ་བྱིན་གྱིས་མ་རླབས་ཤིང་ཁ་བསྐོང་བ་ལ་རེ་བ་ཡོད་པ་ཞག་སུམ་ཅུར་བདག་གིར་འཛིན་ཅིང་བཅངས་པས་སོ་གཅིག་པའི་སྐྱེ་རེངས་ཤར་བ་ན་བསྐྱེད་པའི་བཅས་པ་ཁ་ན་མ་ཐོ་བ་དེ་ཡིན་ཏེ། ཇི་སྐད་དུ་ཁ་བསྐང་བ་ལ་རེ་བ་མེད་ན་ཆུང་བ་ཁྲུ་གང་ཡན་ཆད་ཀྱང་ཆོག་པ་དང་འདྲའོ། །

བྱིན་གྱིས་བརླབས་པར་བྱ་བ་ཡོད་པ་ཉིད་ན་ཡང་ངོ་། །
གཞན་དུ་ན་དེ་ནི་ཞག་སུམ་ཅུ་འདས་ནའོ། །
ཞེས་དང་། ཆོས་གོས་ཡང་དག་ཡོད་ན་ཡང་། །
གཞན་དག་སྒྲུབ་པར་འདོད་པ་ཡིས། །
བྱིན་གྱིས་མ་བརླབས་མ་བརྟགས་པར། །
ཟླ་བ་ལས་ལྷག་ཞག་མི་བྱ། །
ཞེས་གསུངས་པའི་ཕྱིར། ཁ་བསྐང་བ་ལ་རེ་བ་མེད་པའི་དོན་ནི། རྒྱ་ཆེར་འགྲེལ་ལས། འཁོར་གསུམ་ཁེབ་པའི་ཚད་དེ་ཆོག་པར་རེ་བ་མེད་ན་ཏེ། གལ་ཏེ་སྤྱིར་ཐམས་ཅད་ཀྱི་ཐམས་

༼༢༢༡༽
ཅད་དུ་ཆོས་གོས་རྙེད་པར་རེ་བ་རྒྱུན་ཆད་ནའོ། །
ཞེས་གསུངས་པ་ལྟར་རོ། །
འདི་དང་གོང་གི་འཆང་བའི་སྤང་ལྟུང་གཉིས་ནི་ཆོས་གོས་འཚོལ་བ་ལ་ཁ་བསྐང་བའི་རེ་བ་ཡོད་མེད་ཀྱི་ཁྱད་པར་ལས་ཡིན་ཏེ། སྔ་མེད་ཆོས་གོས་ཀྱི་བསྐང་བའི་རེ་བ་མེད་པའི་ཁྲུ་གང་ནས་འཁོར་གསུམ་ཁེབས་པའི་མཐའི་བར་སོགས་ལ་གཞིའི་ཡན་ལག་ཏུ་བཞག ཞག་གྲངས་ཀྱང་བཅུ་ལས་ལྷག་ན་ལྟུང་བར་བཅས། ཟླ་འཇོག་ནི་ཆོས་གོས་ཀྱི་ཁ་བསྐང་བ་ལ་རེ་བ་ཡོད་པའི་ཁྲུ་གང་དུ་ལོངས་པ་ནས་ཆོས་གོས་ལྡང་ཚད་ལ་ཐུག་གི་བར་གཞིའི་ཡན་ལག་ཏུ་བཞག ཁ་བསྐང་བ་རྙེད་དུ་རེ་བའི་ཕྱིར་ཟླ་བ་ལ་ཐུག་པར་བཞག་པ་ལ་ལྟུང་བ་མ་བཅས་ཏེ། རྒྱ་ཆེར་འགྲེལ་ལས། ཁ་བསྐང་བའི་བསམ་པ་མེད་པ་ནི། ཆུང་བ་ཁྲུ་གང་ཡན་ཆད་པ་དེ་ཞག་བཅུ་ལ་ཐུག་པར་བཅང་པར་བྱའོ། ཁ་བསྐང་བའི་བསམ་པ་ཡོད་ན་ནི་ཟླ་བ་གཅིག་ལ་ཐུག་པར་བཞག་པར་བྱའོ། །
ཞེས་གསུངས་པའི་ཕྱིར། འདི་ནི་མཉན་ཡོད་དུ་དགེ་སློང་མང་པོས་ཆོས་གོས་ཀྱི་རྒྱུར་གྱུར་པའི་གོས་སྔོན་པོ་དང་དམར་པོ་དང་སེར་པོ་ལ་སོགས་པ་མང་པོ་ཡུན་རིང་དུ་བཅངས་པ་ལ་བརྟེན་ནས་བཅས་སོ། །
བཞི་པ་ནི། དགེ་སློང་གིས་རང་གི་ཆོས་གོས་རྙིང་པ་དག་དགེ་སློང་མ་ཉེ་དུ་མ་ཡིན་པ་ལ་འཁྲུར་བཅུག་སྟེ་འཁྲུད་པའི་བྱ་བ་བྱས་པ་ན་གྲུབ་པའི་བཅས་པའི་ཁ་ན་མ་ཐོ་བ་དེ་ཡིན་ཏེ། དགེ་སློང་མ་ཉིད་དང་། ཉེ་དུ་མ་

༼༢༢༢༽
ཡིན་པ་ཉིད་དག་ལའོ། །
བྱིན་གྱིས་བརླབས་པ་རང་གི་རྙིང་པ་འཁྲུར་བཅུག་པར་འོས་པ་ཆོས་གོས་དང་གདིང་བ་ལས་འགའ་ཞིག་བསྒོ་བས་འཁྲུད་འཇུག་གམ་འཚོད་དུ་འཇུག་གམ། འཆག་ཏུ་བཅུག་པ་དག་ནའོ། །
ཞེས་དང་། འཆར་དགའི་ཁུ་བའི་ཐིགས་པ་གང་། །
གོས་ལ་བབ་འཐོར་སྦེད་མ་ཡིན། །
ཆགས་ཁྱེར་བུ་ཡི་རྒྱུར་གྱུར་པས། །
དེ་ཡིས་ཀུན་བསླངས་འདི་རབ་བཅས། །
དགེ་སློང་གང་ཞིག་ཉེ་དུ་མིན། །
དགེ་སློང་མ་ལ་གྲོས་འཁྲུ་དང་། །
འཚོད་དང་འཆག་པར་བྱེད་པ་ནི། །
ངེས་པར་ལྟུང་བ་དང་ནི་ལྡན། །
ཞེས་གསུངས་པའི་ཕྱིར། ལྔ་པ་ནི། དགེ་སློང་གིས་དགེ་སློང་མ་ཉེ་དུ་མ་ཡིན་པ་ལ་ཆོས་གོས་སམ་ཆོས་གོས་ཀྱི་རྒྱུར་གྱུར་པའི་གོས་ལེན་པའི་བཅས་པའི་ཁ་ན་མ་ཐོ་བ་དེ་ཡིན་ཏེ། ལེན་ནའོ། །
རྣམ་པར་རིག་བྱེད་ཀྱིས་སོ། །
གོས་སོ་ཞེས་དང་། དགེ་སློང་གང་ཞིག་ཉེ་དུ་མིན། །
དགེ་སློང་མ་ལས་བསམ་བཞིན་དུ། །
ཆོས་གོས་གང་རུང་ལེན་བྱེད་ནི། །
དེ་ཡིས་བསླབ་གཞི་ཉམས་པར་བྱས། །
ཞེས་གསུངས་པའི་ཕྱིར། འདི་ནི་དགེ་སློང་མ་ཨུཏྤ་ལའི་མདོག་ཅན་ལ་དེད་དཔོན་གྱིས་རས་ཡུག་ཕུལ་བ་ཉེར་དགས་ནན་གྱིས་བསླངས་པ་ལ་བརྟེན་ནས་བཅས་སོ། དྲུག་པ་ནི། དགེ་སློང་གིས་རང་ལ་ཆོས་གོས་རྣམ་གསུམ་ཡོད་བཞིན་དུ་ཁྱིམ་པ་ཉེ་དུ་མ་ཡིན་པ་ལ་འཁོར་གསུམ་ཁེབས་པའི་མཐའི་ཚད་དུ་ལོངས་པའི་གོས་ནན་གྱིས་བསླངས་ཏེ་ལག་ཏུ་ཐོབ་པའི་བཅས་པའི་ཁ་ན་མ་ཐོ་བ་དེ་ཡིན་ཏེ། མིའི་འགྲོ་བར་གཏོགས་པ་

༼༢༢༣༽
ཁྱིམ་པར་གྱུར་པ་སྲོག་དང་ལྡན་པ་ཉེ་དུ་མ་ཡིན་པ་ནི་ལྟུང་བའི་བྱེད་པ་པོ་ཉིད་ཡིན་ནོ། །

འོག་མ་གསུམ་ལ་ཡང་ངོ་། ཞེས་པ་ནས་སླངས་ན་ཉེས་བྱས་ཀྱིའོ། ཐོབ་ན་དངོས་གཞིའོ། ཆོས་གོས་སོ། མི་ཆུང་བའོ་ཞེས་དང་། དགེ་སློང་ཆོས་གོས་གསུམ་ཡོད་པས། །
ཉེ་དུ་མ་ཡིན་ཁྱིམ་བདག་དང་། །
དེ་ཡི་བདག་མོ་ལས་ཀྱང་རུང་། །
ཆོས་གོས་ནམ་ཡང་མི་སླང་ངོ་། ཞེས་གསུངས་པའི་ཕྱིར། འདི་ནི་ཉེར་དགས་ཁྱིམ་བདག་ཁ་ཆོས་ཀྱིས་བསླུས་ཏེ་གོས་ནན་གྱིས་བསླངས་པ་ལ་བརྟེན་ནས་བཅས་སོ། བདུན་པ་སློང་པར་རིགས་པའི་སྤང་ལྟུང་ནི། མདོ་ལས་སྟོད་གཡོགས་སྨད་གཡོགས་བཅས་ཞེས་པས་བསྟན། མཚན་གཞི་ནི། ཆོས་གོས་རྣམ་གསུམ་མེད་པའི་དགེ་སློང་གིས་ཁྱིམ་པ་ཉེ་དུ་མ་ཡིན་པ་ལ་སྟོད་གཡོགས་དང་སྨད་གཡོགས་ཟུང་གཅིག་ལས་ལྷག་པའི་གོས་བསླངས་ཏེ་ལག་ཏུ་ཐོབ་པའི་བཅས་པའི་ཁ་ན་མ་ཐོ་བ་དེ་ཡིན་ཏེ། བྱིན་གྱིས་བརླབས་པར་བྱ་བ་ཐམས་ཅད་མེད་ན་སློང་བར་རིགས་པ་ཉིད་དོ། ཅེས་པ་ནས་བཟུང་སླང་བར་བྱ་བ་ཉིད་དོ། གང་ཡང་རུང་བའོ། ཚད་དེ་ལས་ལྷག་པ་ནི་སླང་བར་བྱ་བ་ཉིད་མ་ཡིན་ནོ། ཞེས་དང་། ཆོས་གོས་ཕྲོགས་པ་ལ་སོགས་ཀྱི། །
མང་པོ་རྙེད་པར་གྱུར་ན་ཡང་། །
དྲན་པས་སྟོད་གཡོགས་སྨད་གཡོགས་ལས། །
ལྷག་པར་སླང་བར་མི་བྱའོ། ཞེས་གསུངས་པའི་ཕྱིར། འདི་ནི་ཉེར་དགས་གྲོང་ཁྱེར་ཕྲེང་བ་ཅན་གྱི་དགེ་སློང་བཞི་བཅུ་ཆོམ་རྐུན་པས་བཅོམ་པ་སྦྱིན་བདག་ལ་གོས་སློང་

༼༢༢༤༽
དུ་གནང་བའི་གྲོགས་ལྡན་ལ་ཕྱིན་པས། གོས་གྲངས་མང་དུ་རྙེད་པར་དགེ་སློང་སོ་སོ་ལ་སྟོད་གཡོགས་སྨད་གཡོགས་ཙམ་རེ་སྦྱིན་ནས་གཞན་དག་ཉེར་དགའ་རང་གིས་བྱས་པ་ལ་བརྟེན་ནས་བཅས་སོ། བརྒྱད་པ་སྤགས་པ་སློང་བའི་སྤང་ལྟུང་ནི། རིན་ཐང་ཞེས་པས་བསྟན། མཚན་གཞི་ནི། དགེ་སློང་གིས་ཁྱིམ་པ་ཉེ་དུ་མ་ཡིན་པས་བློས་སྤགས་པ་ལས་ལྷག་པའི་གོས་ནན་གྱིས་བསླངས་ནས་ལག་ཏུ་ཐོབ་པའི་བཅས་པའི་ཁ་ན་མ་ཐོ་བ་དེ་ཡིན་ཏེ། སྤགས་པ་མ་ཕུལ་བ་ཤེས་པ་ན་མ་སྤགས་པ་དང་འདྲའོ། །
དེ་ཉིད་གཞན་ཡིན་ནོ། ཞེས་དང་ཁྱིམ་བདག་མོའི་ཁྱིམ་བདག་གིས། །
གོས་ཀྱི་རིན་ནི་སྤགས་ན་དེར། །
དགེ་སློང་རྣམ་པར་རྟོག་བཞིན་དུ། །
སློང་ན་དེ་ནི་ལྟུང་དང་བཅས། ཞེས་གསུངས་པའི་ཕྱིར། འདི་ནི་ཉེར་དགས་ཁྱིམ་བདག་གི་ལྐོག་ཏུ་གོས་བསྔོས་པ་བསྔོས་པར་ཤེས་ནས་ཁྱིམ་བདག་ཅན་དུ་ཕྱིན་པ་ན་རས་ཡུག་ཕུལ་བས་འདི་ལས་བཟང་བ་དགོས་སོ་ཞེས་ཟེར་བ་དང་། ཁྱིམ་བདག་གིས་ཚོང་འདུས་ནས་རས་ཡུག་ཕུན་སུམ་ཚོགས་པ་ཞིག་ཉོས་ནས་འབུལ་བར་ཁས་བསླངས། སླར་དེའི་རིན་མ་ཁྱེར་བ་ན་ཁྱིམ་བདག་ལ་བརྡེག་ཙོག་བྱུང་བ་ལ་བརྟེན་ནས་བཅས་སོ། །
དགུ་པ་སོ་སོ་ནས་སྤགས་པ་སློང་བའི་སྤང་ལྟུང་ནི། སོ་སོར་ཞེས་པས་བསྟན། མཚན་གཞི་ནི། ཁྱིམ་བདག་ཕོ་མོ་སོ་སོ་ནས་ཆོས་གོས་ཀྱི་རྒྱུ་རས་ཡུག་རེ་རེ་སྦྱིན་པར་བློས་སྤགས་པ་ལ། དགེ་སློང་གིས་དེ་ལ་ལྷག་པ་ནན་གྱིས་བསླངས་ནས་

༼༢༢༥༽
ལག་ཏུ་ཐོབ་པའི་བཅས་པའི་ཁ་ན་མ་ཐོ་བ་དེ་ཡིན་ཏེ། སྦྱིན་པར་བྱེད་པ་སྤུངས་ཆེ་བ་ཡང་ངོ་། སྦྱོར་བ་ཅིག་པའི་ཕྱིར། ཐོབ་ན་གཅིག་ཉིད་དོ། ཞེས་དང་། སོ་སོར་སྤགས་པ་ལ་ཡང་ནི། །
ཐམས་ཅད་སྔར་བཞིན་ཁོ་ན་སྟེ། །
དེ་ལྟར་བྱས་པས་ལྟུང་བ་དང་། ཞེས་གསུངས་པའི་ཕྱིར། ཕོ་མོ་སོ་སོ་ནས་བློས་སྤགས་པ་ལས་ལྷག་པ་བླངས་པ་དེ་སྦྱོར་བ་གཅིག་གི་ནང་དུ་ཐོབ་ན་ལྟུང་བ་གཅིག་བསྐྱེད། སྦྱོར་བ་ཐ་དད་པས་ཐོབ་ན་ལྟུང་བ་རེ་རེ་བསྐྱེད་དོ། གླེང་གཞི་ནི་ཉེར་དགས་སོ་སོ་ནས་བློས་སྤགས་པ་ལས་ལྷག་པ་བསླངས་པ་ལ་བརྟེན་ནས་བཅས་སོ། བཅུ་པ་བསྐུལ་བའི་སྤང་ལྟུང་ནི། བསྐུལ་བའོ་ཞེས་པས་བསྟན། མཚན་གཞི་ནི། དགེ་སློང་གིས་ཆོས་གོས་ཀྱི་རིན་རིན་པོ་ཆེ་གང་ཡང་རུང་བ་ཞལ་ལྟ་པ་ལ་གཏད་ནས་སླར་གོས་འདོད་པ་ན་ཞལ་ལྟ་བ་ལ་བསྐུལ་བ་གསུམ་དང་བསྡད་པ་གསུམ་ལས་ལྷག་པ་བྱས་ནས་གོས་ཐོབ་པའི་ཁ་ན་མ་ཐོ་བ་དེ་ཡིན་ཏེ། བསྒོ་ཞིང་སྨྲས་པ་བྱུང་བའི་མཐའ་རྗེས་བརྗོད་པ་སྔར་བྱས་པའི་ཞལ་ལྟ་བྱེད་པ་ལ་བསྐུལ་བར་གྱུར་ནའོ། །

གོ་བར་མ་ནུས་པ་ཉིད་ན་བསྐུལ་པ་ཉིད་མ་ཡིན་ནོ། །
མ་གྲུབ་ན་ལན་གཉིས་སུ་ཡང་ངོ་། །
ལན་གསུམ་དུ་ཡང་ངོ་། །
དེའི་འོག་ཏུ་ལན་གསུམ་གྱི་བར་དུ་ཕྱོགས་སུ་བསྡད་པར་བྱའོ། །
ཞེས་པ་ནས་བསྐུལ་པ་དང་བསྡད་པ་ལྷག་གམ། ཁས་མ་བླང་ནའོ། ཞེས་དང་དགེ་སློང་ཆོས་གོས་དོན་གཉེར་དེས། །
ལན་དྲུག་བར་དུ་དྲན་པར་བྱ། 

༼༢༢༦༽
དེར་ནི་མངོན་པར་གྲུབ་ན་ནི། །
དེ་ནི་སླང་པར་རུང་བ་ཉིད། །
དེ་ལས་ལྷག་པར་བརྩོན་བྱེད་ན། །
ལྟུང་བའི་ཚང་ཚིང་ནང་དུ་ལྷུང་། ཞེས་གསུངས་པའི་ཕྱིར། དགེ་སློང་གིས་ཞལ་ལྟ་པ་ལ་རིན་པོ་ཆེས་བསྒྲུབ་པའི་གོས་འདོད་དོ། ཞེས་ལན་གསུམ་དུ་བསྐུལ་བར་བྱེད། དེ་ལྟར་བྱས་ཀྱང་མ་གྲུབ་ན་ཞལ་ལྟ་བས་མཐོང་བའི་ཕྱོགས་སུ་ཅང་མི་སྨྲ་བར་ལན་གསུམ་གྱི་བར་དུ་བསྡད་ནས་གོས་སླང་པ་ལ་ཉེས་པ་མེད་ལ། བསྐུལ་བ་གསུམ་དང་བསྡད་པ་གསུམ་ལས་ལྷག་པ་བྱས་ནས་གོས་བསླངས་ཤིང་ཐོབ་ན་སྤང་ལྟུང་དུ་འགྱུར་རོ། །
འདི་བྲམ་ཟེ་དབྱར་ཚུལ་གྱིས་གོས་ཀྱི་རིན་རིན་པོ་ཆེ་ཕོ་ཉ་བ་ལ་བསྐུར་ནས་ཉེར་དགའ་ལ་གཏད་པ་དེས་ཚུལ་དང་མི་མཐུན་པར་བསླངས་པ་ལ་བརྟེན་ནས་བཅས་སོ། །
བཅུ་ཚན་གཉིས་པ་ནི། སྲིན་བལ་འབའ་ཞིག་ཆ་གཉིས་དང་། །
དྲུག་དང་མཐོ་གང་ལམ་དང་ནི། །
འཁྲུ་བ་དང་ནི་གསེར་དངུལ་དང་། །
མངོན་མཚན་ཅན་དང་ཉོ་ཚོང་ངོ་། །
ཞེས་གསུངས་པ་ལྟར་བཅུ་ལས། དང་པོ་སྲིན་བལ་ལ་གདན་བྱེད་པའི་སྤང་ལྟུང་ནི། དགེ་སློང་གིས་སྲིན་བལ་སྲང་བཅུ་ཡན་ཆད་ལ་འཁོར་གསུམ་ཁེབས་པའི་མཐའི་ཚད་དུ་ལོངས་པའི་གདན་རང་གིས་སམ་གཞན་ལ་བཅོལ་བའི་སྦྱོར་བ་རྩམ་སྟེ། བཀྲམ་པ་ལ་སོགས་པའི་བྱ་བ་རྫོགས་ནས་མཐར་ཐུག་གྲུབ་པའི་བཅས་པའི་ཁ་ན་མ་ཐོ་བ་དེ་ཡིན་ཏེ། སྲིན་བལ་གྱིས་བྱས་སམ་བྱེད་དུ་བཅུག་ནའོ། །

༼༢༢༧༽
སྟན་ལ་ནི་བཀྲམ་པ་ཉིད་བྱེད་པ་མཐར་ཐུག་པའི་དང་པོ་ཡིན་ནོ། ཞེས་དང་། གང་ཡང་དགེ་སློང་སྲིན་བལ་གྱིས། །
གསར་པའི་སྟན་དག་བྱེད་ན་ནི། །
དེ་ལ་ལྟུང་བའོ། །
དེ་ཡང་གཉིས། །
གཡོགས་པ་དང་ནི་བརླིངས་པའོ། །
ཞེས་གསུངས་པའི་ཕྱིར། གཡོགས་པ་ནི་ཕྱི་གཡོགས་གཞན་གྱི་ནང་དུ་སྲིན་བལ་གྱིས་བཀངས་པའོ། །
འདི་ནི་སྟོན་པ་མཉན་ཡོད་ན་བཞུགས་པའི་ཚེ། དགེ་སློང་རབ་ཏུ་མང་པོས་དང་པོར་སྲིན་བལ་གྱི་གདན། དེའི་རྗེས་སུ་བལ་ནག་པོ་འབའ་ཞིག་གི་གདན། དེའི་རྗེས་སུ་ཆ་གསུམ་བལ་ནག་པོ་དང་། ཆ་གཅིག་དཀར་པོ་ལ་བྱས་པའི་གདན་བྱས་པས་ཁྱིམ་པ་རྣམས་མ་དད་པ་ལ་བརྟེན་སྐབས་འདིའི་དང་པོ་གསུམ་རིམ་བཞིན་དུ་བཅས་སོ། །
གཉིས་པ་བལ་ནག་པོ་འབའ་ཞིག་གི་གདན་བྱས་པའི་སྤང་ལྟུང་ནི། དགེ་སློང་གིས་ལུག་གི་བལ་ནག་པོ་འབའ་ཞིག་ལ་བརླིངས་པ་དང་། ནང་འཚང་ཅན་གྱི་སྟན་གྱི་སྦྱོར་བ་རྩམ་ནས་མཐར་ཐུག་གྲུབ་པའི་བཅས་པའི་ཁ་ན་མ་ཐོ་བ་དེ་ཡིན་ཏེ། ལུག་གི་བལ་ནག་པོ་འབའ་ཞིག་དག་གོ །རང་བཞིན་གྱིས་སོ། །
ཞེས་དང་། ལུག་བལ་ནག་པོ་འབའ་ཞིག་གིས། །
གསར་པའི་སྟན་ནི་མི་བྱ་སྟེ། །
དེ་ཚོ་ལ་བ་ཡི་སྡུག་བསྔལ་གྱིས། །
གློག་དང་ཁ་འདོན་ཉམས་པར་བྱེད། ཅེས་གསུངས་པའི་ཕྱིར། གསུམ་པ་བལ་ནག་པོ་ཆ་གཉིས་ལས་ལྷག་པ་བསྲེས་ནས་གདན་བྱེད་པའི་སྤང་ལྟུང་ནི། བལ་ནག་པོ་ཆ་གཉིས། དཀར་པོ་

༼༢༢༨༽
ཆ་གཅིག འཁོབ་བལ་ཆ་གཅིག་སྟེ་བཞི་བསྲེས་ནས་གདན་བྱེད་པ་ལ་ལྟུང་བ་མེད་ལ། དགེ་སློང་གིས་ནག་པོ་ཆ་གཉིས་ལས་ལྷག་པ་བསྲེས་པའི་གདན་རྩམ་ནས་མཐར་ཕྱིན་པའི་བཅས་པའི་ཁ་ན་མ་ཐོ་བ་འདིའི་མཚན་གཞི་ཡིན་ཏེ། དེ་དག་ཕྱེད་པས་ལྷག་པ་ཉིད་ནའོ། ཞེས་དང་། དཀར་ནག་ཁོབ་བལ་དཀར་པོ་ནི། །

སྲང་ཕྱེད་ཙམ་གྱི་ཉུང་བ་ཞིག །བྱས་ནས་གསར་པ་རྩོམ་བྱེད་ན། །
དེ་ལ་ལྟུང་བར་ཐེ་ཚོམ་མེད། ཅེས་གསུངས་པའི་ཕྱིར། བལ་ནག་པོ་ནི་རྩོལ་བསྒྲུབ་དཀའ་བའི་རྒྱུ་མཚན་གྱི་དེ་ལྟར་བཅས་པ་མཛད་ལ། རྩོལ་སྒྲུབ་མ་དགོས་པར་གཞན་གྱི་འབུལ་མཁན་བྱུང་ན་གདན་གསུམ་ཀ་ལ་ཅི་བདེར་ལོངས་སྤྱད་པས་ཆོག་སྟེ། གཞན་ལས་རབ་ཏུ་ཐོབ་པ་ནི། །
ཅི་བདེ་བར་ཡང་ལོངས་སུ་སྤྱད། །
ཅེས་གསུངས་པའི་ཕྱིར། བཞི་བ་ལོ་དྲུག་གི་ནང་སྟན་གཉིས་པ་བྱེད་པའི་སྤང་ལྟུང་ནི། དགེ་སློང་གིས་སྟན་སྔ་མ་རྩམ་ནས་ལོ་དྲུག་གི་ནང་རོལ་དུ་དགེ་འདུན་གྱི་གནང་བ་མ་ཐོབ་པར་སྟན་གསར་པ་བྱེད་པའི་བཅས་པའི་ཁ་ན་མ་ཐོ་བ་དེ་ཡིན་ཏེ། གནང་བ་མ་ཐོབ་པ་གཞན་ཡོད་པའི། རང་དགར་བཏང་པས་ལོ་དྲུག་མ་ལོན་པར་སྟན་བྱས་པས་ཉིད་ནའོ། ཞེས་དང་། ལོ་དྲུག་བར་དུ་ནན་གཏན་གྱིས། །
བྱས་པའི་སྟན་དེ་བཅང་པར་བྱ། །
ལོ་དྲུག་ཚུ་རོལ་དེ་བྱས་ལྟུང་། །
ཉེས་མེད་ཚོགས་ཀྱིས་གནང་བ་ཡིན། ཞེས་གསུངས་པའི་ཕྱིར། འདི་ནི་དགེ་སློང་རབ་ཏུ་མང་པོས་གདན་

༼༢༢༩༽
རིང་བ་དང་ཐུང་བ་མང་པོ་བྱས་པ་ལ་བརྟེན་ནས་བཅས་སོ། །
ལྔ་པ་གདིང་བ་གསར་པ་ལ་རྙིང་པ་ནས་བདེ་བར་གཤེགས་པའི་མཐོ་གང་གིས་མ་བསླན་པའི་སྤང་ལྟུང་ནི། དགེ་སློང་གིས་གདིང་བ་གསར་པ་ལ་ལོངས་སྤྱོད་པའི་ཚེ་རྙིང་པ་ནས་གསར་པ་ལ་བདེ་བར་གཤེགས་པའི་ཕྱག་མཐོ་གང་གི་ཚད་མ་བསླན་པར་རྙིང་པ་འདོར་ཞིང་གསར་པ་འཆང་བའི་བཅས་པའི་ཁ་ན་མ་ཐོ་བ་དེ་ཡིན་ཏེ། གདིང་བ་རྙིང་པ་ལས་བདེ་བར་གཤེགས་པའི་མཐོ་གང་གིས་མ་བསླན་པའི། གདིང་བ་གསར་པར་སྤྱོད་ནའོ། །
གལ་ཏེ་ཡོད་ནའོ། ཞེས་དང་། གདིང་བ་གསར་པ་བྱེད་ནའོ། །
རྙིང་པ་ལ་ཡང་ངེས་པར་མཐའ། །
ཁ་དོག་ལྡན་པར་བྱེད་འདོད་པས། །
བདེ་བར་གཤེགས་པའི་མཐོ་གང་བསླན། །
གལ་ཏེ་མཐོ་གང་ཚད་དེ་ལས། །
བསམ་བཞིན་ཅུང་ཟད་ཙམ་སྤྱོད་ཀྱང་། །
དེ་སྐབས་ལྟུང་བའི་དབྱུག་པ་ཡིས། །
མགོ་བོ་ཙོག་པར་བྱེད་པ་ཡིན། །
ཞེས་གསུངས་པའི་ཕྱིར། གདིང་བ་རྙིང་པ་ཡོད་བཞིན་དུ་མ་བསླན་ན་དེ་ལྟར་ཡིན་གྱིས། མེད་ནས་མ་བསླན་པ་ལ་ཉེས་པ་མེད་དོ། འདི་ནི་དགེ་སློང་རབ་ཏུ་མང་པོས་གདིང་བ་རྙིང་པའི་ཚོགས་གཙུག་ལག་ཁང་བླ་ཁབ་མེད་པར་སྤུངས་ནས་བཞག་པ་རུལ་ཞིང་སྲིན་འབུའི་ཚོགས་ཀྱིས་གང་པའི་ཉེས་པ་གཟིགས་ནས་བཅས་སོ། །
དྲུག་པ་ལམ་དུ་བལ་ཐོགས་པའི་སྤང་ལྟུང་ནི། དགེ་སློང་གིས་བལ་ལ་སོགས་པའི་ཁུར་ཆེན་པོ་ཁུར་ནས་ཉི་

༼༢༣༠༽
མ་གཅིག་གི་ནང་དུ་རྒྱང་གྲགས་ཙམ་ཕྱིན་པའི་བཅས་པའི་ཁ་ན་མ་ཐོ་བ་དེ་ཡིན་ཏེ། ལམ་དུ་འགྲོ་བ་ནི་རྒྱང་གྲགས་ཀྱི་བདག་ཉིད་དོ། ཕྱེད་དུ་ན་སྦྱོར་བའོ། ཞེས་དང་། གྲོང་ཁྱེར་ནས་ནི་གྲོང་ཁྱེར་དུ། །
རྒྱང་གྲགས་གཅིག་ཁུར་ལྟུང་བ་ཡིན། ཞེས་གསུངས་པའི་ཕྱིར། རྒྱང་གྲགས་ཕྱེད་དུ་ཁུར་ན་ཉེས་བྱས་ཡིན་ནོ། འདི་ནི་དྲུག་སྡེས་བལ་གྱི་ཁུར་ཆེན་པོ་ཁུར་ནས་ཡོངས་པའི་ཚེ་སྐྱེ་བོ་འགའ་ཞིག་ནི་སྐྲག འགའ་ཞིག་ནི་མ་དད་པ་ལ་བརྟེན་ནས་བཅས་སོ། །
བདུན་པ་ལ་འཁྲུར་འཇུག་པའི་སྤང་ལྟུང་ནི། དགེ་སློང་གིས་དགེ་སློང་མ་ཉེ་དུ་མ་ཡིན་པ་ལ་བལ་འཁྲུ་བ་དང་། སྨེལ་བ་དང་། འཚོད་དུ་འཇུག་པའི་བཅས་པའི་ཁ་ན་མ་ཐོ་བ་དེ་ཡིན་ཏེ། ཆོས་གོས་རྙིང་པའི་གནས་སུ་ལུག་གི་བལ་དག་གོ །འཆག་པར་སྨེལ་བའོ། ཞེས་དང་། དགེ་སློང་གང་ཞིག་དགེ་སློང་མ། །
ཉེ་དུ་མིན་ལ་བལ་དག་ནི། །
སྨེལ་པ་ལ་སོགས་བྱེད་འཇུག་ན། །
དེ་ཡང་བསླབ་ལས་ཉམས་ལྡན་འགྱུར། ཞེས་གསུངས་སོ། །

འདི་ནི་དྲུག་སྡེས་དགེ་སློང་མ་རྣམས་བལ་འཁྲུ་བ་སོགས་བྱེད་དུ་བཅུག་པ་ལ་བརྟེན་ནས་དགེ་སློང་མ་རྣམས་ཀྱི་ལག་པ་བཙོ་ལག་མཁན་གྱི་ལག་པ་ལྟར་དུ་གྱུར་པ་ལ་བརྟེན་ནས་བཅས་སོ། །
བརྒྱད་པ་རིན་པོ་ཆེ་ལ་རེག་པའི་སྤང་ལྟུང་ནི། དགེ་སློང་གིས་རིན་པོ་ཆེར་གྲགས་ཤིང་རིན་པོ་ཆེའི་དོན་བྱེད་ནུས་པ་ལ་ཐོབ་བློ་སྐྱེས་ཤིང་ལྷག་པའི་ཡོ་བྱད་དུ་བྱིན་གྱིས་བརླབས་པ་སོགས་པའི་རུང་བ་མ་

༼༢༣༡༽
བྱས་པ་མངོན་ཞེན་དམ་པོས་རང་ངམ་བསྐོས་པས་རེག་གམ་རེག་ཏུ་བཅུག་པའི་བཅས་པའི་ཁ་ན་མ་ཐོ་བ་དེ་ཡིན་ཏེ། རིན་པོ་ཆེ་བདག་གིར་བྱས་ནའོ། །
ལྕོགས་པ་ཉིད་ན་དེ་རྫོགས་སོ། ཞེས་པ་ནས་རེག་གམ་རེག་ཏུ་བཅུག་ནའོ། ཞེས་དང་། གསེར་དངུལ་མུ་ཏིག་ནོར་བུ་དང་། །
མུ་སལ་གར་གྷ་གཡས་སུ་འཁྱིལ། །
དམར་དང་ཤངྒ་ཤི་ལ་དང་། །
བྱི་རུ་ལ་སོགས་རེག་ན་ལྟུང་། ཞེས་གསུངས་སོ། །
འདི་ནི་དྲུག་སྡེས་རིན་པོ་ཆེ་རང་གི་དངོས་སུ་ལེན་པ་དང་། གཞན་ལེན་དུ་འཇུག་པ་ལ་བརྟེན་ནས་བཅས་སོ། །
དགུ་པ་མངོན་མཚན་ཅན་གྱི་སྤང་ལྟུང་ནི། དགེ་སློང་གིས་རང་དོན་དུ་གསེར་ལ་སོགས་པའི་རིན་པོ་ཆེ་ལ་བུན་བསྐྱེད་མངོན་མཚན་ཅན་བྱས་པས་བསྐྱེད་ལག་ཏུ་ཐོབ་པའི་བཅས་པའི་ཁ་ན་མ་ཐོ་བ་དེ་ཡིན་ཏེ། རྙེད་པ་འདོད་པ་ལ་ལྟུང་བ་འབྱུང་ངོ་། །
ཕ་རོལ་པོ་ཁྱིམ་པ་ཉེ་དུ་མ་ཡིན་པ་ཉིད་ཡིན་ན་དངོས་གཞིའོ། །
བསྐྱེད་ཕྱིན་ནའོ། །
ཞེས་དང་། སྡོམ་བརྩོན་གང་ཞིག་ནོར་ལྡན་པས། །
བསྐྱེད་ཀྱི་དོན་དུ་གཏོང་བྱེད་ན། །
བསྐྱེད་ཐོབ་ལྟུང་པའི་རྡོ་རྗེ་ཡིས། །
བདག་ཉིད་འཇོམ་པར་བྱེད་པ་ཡིན། །
ཞེས་གསུངས་པའི་ཕྱིར། མངོན་མཚན་ཅན་མ་ཡིན་པར་ལྐོག་ཏུ་བསྐྱེད་བཏང་བ་ལ་ཉེས་པ་མེད་པར་བཤད་དོ། །
འདི་ནི་དྲུག་སྡེས་ཀར་ཤ་པ་ནི་ལ་སོགས་པ་ལ་བུན་བསྐྱེད་མངོན་མཚན་ཅན་བྱས་པ་ལ་བརྟེན་ནས་བཅས་སོ། །
བཅུ་བ་ཉོ་ཚོང་བྱེད་པའི་སྤང་ལྟུང་ནི། དགེ་སློང་གིས་

༼༢༣༢༽
རང་གི་རྙེད་པའི་དོན་དུ་རིན་པོ་ཆེ་ལས་གཞན་པའི་ཡོ་བྱད་ལ་ཉོ་ཚོང་བྱེད་པའི་བཅས་པའི་ཁ་ན་མ་ཐོ་བ་དེ་ཡིན་ཏེ། གཞན་གྱིས་སོ། ཞེས་དང་། རྙེད་པའི་དོན་དུ་མར་བཙོངས་ཤིང་། །
ནམ་ཡང་ཉོ་ན་ལྟུང་བ་ཉིད། །
ཅེས་གསུངས་སོ། །
གོས་ལ་སོགས་པ་ཉོ་དགོས་པ་རྣམས་ཁྱིམ་པ་ཉོར་བཞུག་ཅིང་། ཁྱིམ་པ་མེད་ན་གོས་ལ་སོགས་པའི་རིན་རང་གི་བློ་ཚད་ཀྱིས་རིན་ཐང་གདབ་པ་གོས་ཚོང་པའི་ཕ་རོལ་པོའི་མདུན་དུ་བཞག་ནས་འདི་ཙམ་གྱིས་དགའ་འམ་ཞེས་ལན་གཅིག་གམ་གཉིས་གསུམ་གྱི་བར་གྱི་ཚིག་བརྗོད་པས་ཉོ་བ་ལ་ཉེས་པ་མེད་དེ། ཁྱིམ་པ་ཉོར་བཞུག་གོ །མེད་ན་ལན་གསུམ་གྱི་བར་དུ་ཚིག་བརྗོད་པར་བྱའོ། །
ཟོང་ལ་བརྩེག་པ་ནི་གཞན་གྱི་དོན་དུ་ཡང་མི་བྱ་སྟེ། ཞེས་གསུངས་སོ། །
གླེང་གཞི་ནི། དྲུག་སྡེས་རིན་པོ་ཆེ་ལས་གཞན་པའི་ཡོ་བྱད་ལ་ཉོ་ཚོང་གི་སྒོ་ནས་ཁྱེ་སྤོགས་བྱས་པ་ལ་བརྟེན་ནས་བཅས་སོ། །
བཅུ་ཚན་གསུམ་པ་ནི། ལྷུང་བཟེད་གཉིས་དང་ཐ་ཀ་གཉིས། །
བྱིན་འཕྲོག་སྟོན་ཟླ་ཐ་ཆུང་དང་། །
དགོན་པ་བ་དང་རས་ཆེན་དང་། །
བསྔོས་པ་དང་ནི་སོག་འཇོག་གོ །ཅེས་གསུངས་པ་ལྟར་བཅུ་ལས། དང་པོ་ལྷུང་བཟེད་ལྷག་པོ་འཆང་བའི་སྤང་ལྟུང་ནི། དགེ་སློང་གིས་ལྷུང་བཟེད་ལྷག་པོ་བྱིན་གྱིས་བརླབས་པ་དང་། གཞན་ལ་བསྔོས་པ་གང་ཡང་མ་བྱས་པར་ཞག་བཅུའི་བར་དུ་བཅང་ནས། བཅུ་གཅིག་པའི་སྐྱ་རེངས་ཤར་བ་ན་

༼༢༣༣༽
གྲུབ་པའི་བཅས་པའི་ཁ་ན་མ་ཐོ་བ་དེ་ཡིན་ཏེ། ལྷུང་བཟེད་ཀྱིའོ། ཞེས་དང་། ཞག་བཅུ་འདས་པར་ལྷུང་བཟེད་ནི། །

བརྟུལ་ཤུགས་ཅན་གྱིས་བཅང་མི་བྱ། །
ལྕགས་དང་ས་ལས་བྱས་པ་བཞིན། །
ལྷུང་བཟེད་རྣམ་པ་གཉིས་སུ་བརྗོད། ཅེས་གསུངས་སོ། འདི་ནི་དྲུག་སྡེས་ལྷུང་བཟེད་གྲངས་མང་པོ་བསགས་ཤིང་ལོངས་སྤྱོད་པའི་བྱེད་པ་མེད་པར་འཆང་བ་ན་གཞན་དག་མ་དད་པ་ལ་བརྟེན་ནས་བཅས་སོ། །
འདིར་ལྷུང་བཟེད་འཆང་སྤང་ལ་གཞུང་མང་པོ་མི་འབྱུང་བ་ནི་སྔར་གོས་འཆང་བའི་སྤང་ལྟུང་གི་སྐབས་སུ་ཡོད་ནའོ། །
རང་གི་ཉིད་དོ། །
ཅེས་པ་ནས་བྱིན་གྱིས་མ་བརླབས་པ་དེའི་ཤན་ཚུན་ཆད་ནས་སོ། །
ཞེས་པའི་བར་གོས་ཀྱི་ཚབ་ལྷུང་བཟེད་ལ་འདོན་པ་སྤོས་ནས་སྦྱར་ཆོག་པས་ཡིན་ནོ། །
གཉིས་པ་ལྷུང་བཟེད་ལྷག་པོ་འཚོལ་བའི་སྤང་ལྟུང་ནི། དགེ་སློང་གིས་རང་ལ་ལོངས་སྤྱད་དུ་རུང་བའི་ལྷུང་བཟེད་ཡོད་བཞིན་དུ་འདོད་ཞེན་གྱིས་ཁྱིམ་པ་ཉེ་དུ་མ་ཡིན་པ་ལས་ལྷུང་བཟེད་ལྷག་པོ་བསླངས་ནས་ལག་ཏུ་ཐོབ་པའི་བཅས་པའི་ཁ་ན་མ་ཐོ་བ་དེ་ཡིན་ཏེ། ལྷུང་བཟེད་ཀྱང་མེད་ན་བསླངས་པར་བྱའོ། །
དེ་ཡོད་པ་ཉིད་ནའོ། །
ལྷན་པ་བཞི་མན་ཆད་ནས་དེ་དག་རླུང་ཞིང་ཡོངས་སུ་སྤྱད་བཟོད་པའོ། ཁྱིམ་པ་ཉེ་དུ་མ་ཡིན་པ་ལས་བསླངས་པས་ཡོངས་སུ་འཚོལ་ན། ཞེས་དང་། སློང་བའི་ཚེ་ན་ཉེས་བྱས་ཏེ། །
ཐོབ་པ་ན་ནི་སྤང་བར་འགྱུར། །

༼༢༣༤༽
ཞེས་གསུངས་སོ། ལྷུང་བཟེད་ལྷན་པ་བཞི་མན་ཆད་ཕོག་པ་ཡོད་ན་ལྷུང་བཟེད་གསར་པ་མི་འཚོལ། ལྔ་ཕོག་ན་འཚོལ་རིགས་པས་བཙལ་བ་ལ་ཉེས་པ་མེད། ལྷུང་བཟེད་གསར་པ་དགོས་པ་ན་རིན་གྱིས་ཉོས་པ་ལ་ཡང་ཉེས་པ་མེད་དོ། །
འདི་ནི་ཉེར་དགས་སྤོས་འཚོང་གི་ཁྱེའུ་ལ་ལྷུང་བཟེད་བསླངས་པ་སོགས་ཀྱི་རྒྱུ་མཚན་ལ་བརྟེན་ནས་བཅས་སོ། །
གསུམ་པ་འཐག་ཏུ་འཇུག་པའི་སྤང་ལྟུང་ནི། དགེ་སློང་གིས་ཁྱིམ་པ་ཉེ་དུ་མ་ཡིན་པ་ལ་གླ་རྔན་མ་སྦྱིན་པར་ཆོས་གོས་ཀྱི་རྒྱུ་རས་ཡུག་སོགས་འཐག་ཏུ་བཅུག་ནས་ལག་ཏུ་ཐོབ་པའི་བཅས་པའི་ཁ་ན་མ་ཐོ་བ་དེ་ཡིན་ཏེ། རིན་མེད་པར་བསྒོ་བས་སམ། གཞན་གྱིས་ཀྱང་འཐག་ཏུ་བཅུག་ནའོ། །
ཞེས་དང་། ཐགས་མཁན་ཉེ་དུ་མ་ཡིན་ལ། །
གླ་རྔན་མེད་པར་འཐག་འཇུག་ན། །
ལྟུང་བཅས་ལྟུང་བ་མེད་པ་ནི། །
ཉེ་དུ་ཡིན་ནམ་གླ་བྱིན་ནའོ། །
ཞེས་པ་ནས་གྲུབ་ན་ལྟུང་། ཞེས་གསུངས་སོ། །
འདི་ནི་ཉེར་དགས་ཐགས་མཁན་སྤྱི་ཐེར་བ་ལ་སྙན་ཚིག་གིས་བསྟོད་ནས་རས་འཐག་ཏུ་བཅུག་སྟེ་གླ་རྔན་མ་བྱིན་པ་དང་གཞན་མ་དད་པ་ལ་བརྟེན་ནས་བཅས་སོ། །
བཞི་པ་ཐག་པ་བསྐྱེད་པའི་སྤང་ལྟུང་ནི། དགེ་སློང་གིས་ཁྱིམ་པ་ཉེ་དུ་མ་ཡིན་པས་བློས་སྤགས་པའི་རས་གཡུག་ལས་ཆེས་ལྷག་པ་ཐ་ཁ་པ་ལ་གླ་རྔན་ཅུང་ཟད་བྱིན་ནས་འཐག་ཏུ་བཅུག་སྟེ་ལག་ཏུ་ཐོབ་པའི་བཅས་པའི་ཁ་ན་མ་ཐོ་བ་དེ་ཡིན་ཏེ། སྦྱིན་པར་བྱེད་པས་དེའི་

༼༢༣༥༽
དོན་དུ་རྗེས་སུ་མ་གནང་བ་ལྟ་བུ་ནི་བྱེད་པ་པོ་དག་ཡིན་ནོ། །
གྲུབ་པ་ན་དངོས་གཞིའོ། ཞེས་དང་། ཞིང་ཆེ་ཐར་ཚེགས་བཟང་སོགས་དོན། །
བསོད་སྙོམས་ཀྱིས་ནི་འདོད་མི་བསྐྱོད། །
དེ་ལས་བྱེད་ན་སྡོམ་བརྩོན་ལ། །
ཐོབ་པའི་ཚེ་ན་ལྟུང་བར་འགྱུར། །
ཞེས་གསུངས་སོ། འདི་ནི་ཉེར་དགས་ཐ་ཁ་པ་ལ་རས་ཡུག་འདི་དཀྱུས་རིང་བ་དང་། ཞིང་ཆེ་བ་ཐགས་བཟང་བ་གྱིས་ཤིག་ཅེས་སྦྱིན་བདག་གི་བློས་སྤགས་ལས་ལྷག་པ་བྱེད་དུ་བཅུག་པ་སོགས་ལ་བརྟེན་ནས་བཅས་སོ། །
ལྔ་པ་བྱིན་འཕྲོག་གི་སྤང་ལྟུང་ནི། དགེ་སློང་གིས་དགེ་སློང་གཞན་ལ་འཚོ་བའི་ཡོ་བྱད་གོས་ལ་སོགས་པ་དང་པོར་བྱིན་ནས་སླར་འཕྲོག་པར་བྱེད་པའི་བཅས་པའི་ཁ་ན་མ་ཐོ་བ་དེ་ཡིན་ཏེ། དབྲལ་བར་བྱ་བ་དགེ་སློང་ཉིད་དོ། །

དབྲལ་བར་བྱ་བ་རང་གི་ཉིད་མ་ཡིན་ནའོ། །
དེའི་འམ་དེས་བསྐོས་པའི་ཞེས་པ་ནས། ལུས་ལས་ཐ་དད་པའི་དངོས་པོར་གྱུར་པ་མཐར་ཐུག་པ་ན་མཐའི་འོ། །
སྦྱོར་བ་ལས་ཉེས་བྱས་ཀྱིའོ། ཞེས་དང་། ཇི་སྲིད་ཆོས་གོས་བྲལ་ཡང་ནི། །
ལུས་དང་བྲལ་བར་མ་གྱུར་པ། །
དེ་སྲིད་ཉེས་བྱས་ཙམ་ཡིན་ཏེ། །
བྲལ་ན་སྤང་བའི་ལྟུང་བ་ཡིན། ཞེས་གསུངས་སོ། །
ལུས་ལས་བྲལ་བར་མ་གྱུར་གྱི་བར་གྱི་འཕྲོག་པའི་སྦྱོར་བ་རྣམས་ཉེས་བྱས་དང་། འཕྲོག་བྱའི་ལུས་ལས་བྲལ་བར་གྱུར་ན་དངོས་གཞི་གྲུབ་ཅིང་འཕྲོག་པ་པོ་རང་གིས་དངོས་སུའམ་གཞན་ལ་བཅོལ་བས་ཀྱང་ལྟུང་བ་

༼༢༣༦༽
བསྐྱེད་དོ། །
འདིར་དོགས་པ་འདི་འབྱུང་སྟེ། བྱིན་འཕྲོག་སྤང་བའི་ལྟུང་བ་མ་བྱིན་ལེན། །
ཡིན་ནམ་མིན་ན་མངོན་སུམ་ཕྲོགས་འདི་ཅི། །
ཡིན་ན་རིན་ཐང་ཚང་ཚེ་ཕམ་པར་ཡང་། །
འགྱུར་བའི་དོགས་པ་མཁས་ལ་མི་འབྱུང་ངམ། དེ་གོས་ཉིད་ཡིན་ནའོ། །
ཞེས་གསུངས་པས་འཕྲོག་བྱ་གོས་ཁོ་ནར་ངེས་སོ་སྙམ་ན་གོས་ཉིད་མཚོན་པ་ཙམ་ཡིན་གྱིས། འཚོ་བའི་ཡོ་བྱད་གཞན་རྣམས་ལ་ཡང་འདྲ་བར་རྒྱ་ཆེར་འགྲེལ་ལས་བཤད་དོ། །
འདི་ནི་དགའ་བོས་དགེ་སློང་ཆོས་ལ་གོས་བྱིན་པ་སླར་ཕྲོགས་པ་ལ་བརྟེན་ནས་བཅས་སོ། །
དྲུག་པ་གཏད་པ་ལས་བྱུང་བའི་སྤང་བའི་ལྟུང་བྱེད་ནི། སྟོན་ཟླ་ཐ་ཆུང་དང་ཞེས་པས་བསྟན། མཚན་གཞི་ནི། དགེ་སློང་གིས་དགེ་འདུན་གྱི་དབྱར་གྱི་རྙེད་པ་ལས་བྱུང་བའི་གོས་སྦྱིན་པའི་དུས་ལས་ལྷག་པར་བཅངས་པའི་དངོས་གཞིའི་བཅས་པའི་ཁ་ན་མ་ཐོ་བ་དེ་ཡིན་ཏེ། དབྱར་གྱི་རྙེད་པ་ནི་བྱེད་པ་པོ་ཉིད་དོ། །
དབྱར་གྱི་ནང་ལོགས་སུ་བདག་གིར་བྱེད་ནའོ། །
ཞེས་གསུངས་སོ། སྤྱིར་དབྱར་རྙེད་བགོད་པའི་དུས་ནི་དགག་དབྱེ་བྱས་པའི་ཕྱི་དེའི་ཉིན་བར་ཡིན་ན། དབྱར་གྱི་ནང་དུ་བགོས་ན་དགོད་སྔས་པས་སྤང་ལྟུང་དང་། དགག་དབྱེའི་ཕྱི་ལས་འདས་ན་བགོད་ཕྱིས་པས་སྤང་ལྟུང་འབྱུང་བ་ཡིན་ཞིང་། སྦྱིན་བདག་གིས་དགོས་པའི་དབང་སོགས་ཀྱིས་དབྱར་གནས་འགྲོལ་བའི་ཞག་བཅུའི་ནང་དུ་དགེ་འདུན་སྤྱིས་བདག་གིར་བྱེད་པ་ལ་ཉེས་པ་མེད་དེ། གཏད་པའི་དབང་གིས་མཐའི་ཞག་

༼༢༣༧༽
བཅུ་ལ་རྙེད་པ་ནི་མ་གཏོགས་སོ། །
དེ་བགོས་ན་ཡང་ངོ་། །
མ་བགོས་ན་ཡང་ངོ་། །
ཞེས་གསུངས་སོ། །
འདི་ནི་དགེ་སློང་རབ་ཏུ་མང་པོས་དབྱར་གྱི་རྙེད་པ་དབྱར་གྱི་ནང་ལོགས་སུ་བགོས་པ་དང་། དགག་དབྱེ་ཐོན་ནས་ཀྱང་མི་བགོས་པ་ལ་བརྟེན་ནས་བཅས་པ་མཛད་དོ། །
བདུན་པ་དགེ་སློང་དགོན་པ་བའི་འབྲལ་བའི་སྤང་ལྟུང་ནི། དགོན་པར་གནས་པའི་དགེ་སློང་གིས་ཞག་དྲུག་ཚུན་ཆད་དུ། ཆོས་གོས་རྣམ་གསུམ་བྱིན་བརླབ་ཅན་དང་བྲལ་བ་ལ་དགོས་པའི་དབང་གིས་ཉེས་པ་མེད་ལ། ཞག་དྲུག་འདས་ནས་བདུན་པའི་སྐྱ་རེངས་ཤར་ན་འབྲལ་བའི་སྤང་ལྟུང་བསྐྱེད་པས་སྐྱ་རེངས་ཤར་བའི་གནས་སྐབས་ཀྱི་བཅས་པའི་ཁ་ན་མ་ཐོ་བ་དེ་འདིའི་མཚན་གཞི་ཡིན་ཏེ། དེས་དོན་གྱི་དབང་གིས་གྲོང་གཞན་ན་འདུག་པ་དེ་ལས་ཞག་དྲུག་ཚུན་ཆད་དུ་འབྲལ་བར་བྱའོ། ལྷག་པ་ལ་ནི་བག་ཡངས་མེད་དོ། །
ཞེས་དང་། དགོས་པའི་ཆེད་དུ་གཞན་དུ་ནི། །
ཞག་དྲུག་འདས་ཀྱང་ཉེས་མེད་དེ། །
དེ་ཡང་མཚམས་ཅིག་ཆོས་གོས་ཀྱིས། །
བདུན་པའི་སྐྱ་རེངས་ཤར་ན་ལྟུང་། །
ཞེས་གསུངས་སོ། འདི་ནི་དྲུག་སྡེས་ཆོས་གོས་གྲོང་དུ་བཞག རང་དགོན་པར་ཡང་མ་བསྡད། ཆོས་གོས་ཡོད་སར་ཡང་མ་བསྡད་པར་ཆོས་གོས་དང་བྲལ་པ་ལ་བརྟེན་ནས་བཅའ་བ་མཛད་དོ། །
བརྒྱད་པ་དབྱར་གྱི་གོས་རས་ཆེན་གྱི་སྤང་ལྟུང་ནི། དགེ་སློང་གིས་དབྱར་གྱི་གོས་རས་ཆེན་དུས་མ་ཡིན་པར་བཙལ་བ་དང་། དུས་ལས་ལྷག་

༼༢༣༨༽
པར་བཅངས་པའི་བཅས་པའི་ཁ་ན་མ་ཐོ་བ་དེ་ཡིན་ཏེ། སྔོན་དང་ཕྱི་མ་གཉིས་ལས་དེ་མ་ཡིན་པའི་དུས་གཉིས་ནི་བྱེད་པ་པོ་ཉིད་དོ། །
གཞན་དུ་འཆང་བ་ལའོ། །
སྔར་བཙལ་བ་ལ་ནི་ཉེས་བྱས་ཀྱིའོ། །
གྲུབ་ན་མཐའི་འོ། །
ཞེས་དང་། འདི་ནི་དབྱར་ཟླ་གསུམ་དག་ལས། །
ཟླ་ཕྱེད་བར་དུ་བཅང་བྱ་སྟེ། །
སྔ་བར་འཚོལ་ལམ་ལྷག་པར་ནི། །
འཆང་བ་ལ་ཡང་ལྟུང་བར་འདོད། །
ཞེས་གསུངས་སོ། །
འཚོལ་བའི་དུས་ནི་དབྱར་ཁས་ལེན་གྱི་སྔ་རོལ་གྱི་ཟླ་བ་གཅིག་ནས་བཙལ། འཆང་བའི་དུས་ནི་བཙལ་བ་ནས་བཟུང་དགག་དབྱེ་བྱས་ནས་ཀྱང་ཟླ་བ་ཕྱེད་ཚུན་ཆད་དེ་ཟླ་བ་ཕྱེད་དང་ལྔའི་བར་དུ་རས་ཆེན་འཆང་དུ་རུང་། དེ་ལས་གཞན་དུ་འཚོལ་སྔས་པ་དང་། བཞག་ཕྱིས་པ་གཉིས་ཀ་ལ་སྤང་ལྟུང་རེ་རེ་བསྐྱེད་དོ། དགུ་བ་བསྔོས་པ་གཞན་དུ་བསྒྱུར་བའི་སྤང་ལྟུང་ནི། དགེ་སློང་གིས་སྔར་སྦྱིན་བདག་གིས་དགེ་སློང་གཞན་ལ་བསྔོས་པ་དང་། དགེ་འདུན་ལ་བསྔོས་པའི་ཡོ་བྱད་ཤེས་བཞིན་དུ་རང་ཉིད་ལ་བསྒྱུར་ནས་ལག་ཏུ་ཐོབ་པའི་བཅས་པའི་ཁ་ན་མ་ཐོ་བ་དེ་ཡིན་ཏེ། གཞན་གྱིས་གང་ཟག་གཞན་ནམ། དགེ་འདུན་ལ་བསྔོས་པའི་གོས་ཤེས་བཞིན་དུ་བདག་ཉིད་ལ་བསྒྱུར་ཏེ་ཐོབ་ནའོ། །
བསྒྱུར་བ་ལ་ནི་ཉེས་བྱས་སོ། །
ཞེས་དང་། དགེ་འདུན་ལ་བསྔོས་རྙེད་པ་གང་། །
བརྟུལ་ཤུགས་ཅན་དག་དབང་བྱེད་ན། །
སྤང་བའི་ལྟུང་བྱེད་ལྕག་ཚན་གྱིས། །
སྡུག་བསྔལ་ཉམས་སུ་མྱོང་བར་འགྱུར། །
ཞེས་གསུངས་སོ། དགེ་འདུན་སྡེ་གཉིས་ཀྱི་རྙེད་

༼༢༣༩༽
པ་ཕན་ཚུན་བསྒྱུར་བར་བྱེད་ན་བསྒྱུར་བར་བྱེད་པ་པོ་ལ་ཉེས་བྱས་ཙམ་འབྱུང་། དངོས་གཞི་ནི་མི་འབྱུང་ལ། །
དགེ་འདུན་མཐུན་པ་ཉིད་ཀྱིས་དགེ་འདུན་གཞན་ལ་བསྔོས་པའི་རྙེད་པ་དགེ་སློང་གཅིག་གམ་གཉིས་སམ་གསུམ་གྱིས་བདག་གིར་སློང་བར་བྱེད་ཅིང་ཐོབ་པའི་ཚེ་ན་སྤང་ལྟུང་ཡིན་ནོ། འདི་ནི་ཉེར་དགས་སྦྱིན་བདག་གིས་དགེ་འདུན་ལ་འབུལ་རྒྱུའི་གོས་རང་ལ་བསྒྱུར་བ་ལ་བརྟེན་ནས་བཅའ་བ་མཛད་དོ། བཅུ་བ་སོག་འཇོག་གི་སྤང་ལྟུང་ནི། དགེ་སློང་གིས་མར་དང་བུ་རམ་དང་སྦྲང་རྩི་ལ་སོགས་པ་ཞག་བདུན་བར་བྱིན་གྱིས་བརླབས་པའི་སྨན་ཞག་བདུན་འདས་ནས་ཟ་བའི་ཕྱིར་བརྒྱད་པའི་སྐྱ་རེངས་ཤར་བ་ན་ཡང་བཅངས་པའི་བཅས་པའི་ཁ་ན་མ་ཐོ་བ་དེ་ཡིན་ཏེ། ཞག་བདུན་བར་བྱིན་གྱིས་བརླབས་པའི་ཉི་མ་འདས་སོ་ཅོག་དགེ་སློང་ལ་བརྗོད་པར་བྱའོ། །
ཟ་བའི་ཕྱིར་འཆང་ནའོ། དེའོ། སྐྱ་རེངས་བརྒྱད་པ་ཤར་ནའོ། ཞེས་དང་། དང་པོར་བྱིན་ལེན་བྱས་ནས་ནི། །
མར་སོགས་དགེ་སློང་བྱིན་གྱིས་བརླབས། །
རང་གིས་བླངས་ནས་སྤྱད་བྱ་སྟེ། །
ཞག་བདུན་དེ་ལས་ལྷག་པར་མིན། ཞེས་གསུངས་སོ། འདི་ནི་དགེ་སློང་རབ་ཏུ་མང་པོས་སྨན་བྱིན་གྱིས་བརླབས་ནས་ཡུན་རིང་དུ་བཞག་པ་རུལ་བ་དང་མྱགས་པ་ལ་བརྟེན་ནས་བཅས་སོ། །
སོག་འཇོག་གི་ལྟུང་བ་གཞན་ཡང་བྱིན་ལེན་མ་བྱས་པའི་ཟས་དང་། མི་ཤ་ལ་སོགས་པ་རུང་བ་མ་ཡིན་པའི་ཟས་དང་། རུང་བ་མ་ཡིན་

༼༢༤༠༽
པ་དང་འདྲེས་པའི་ཟས་དང་། ཐུན་ཚོད་དུ་རུང་བ་དུས་རུང་དང་འདྲེས་པས་ཕྱི་དྲོ་ཟར་མི་རུང་བ་རྣམས་ཉི་མ་ཕྱེད་ཡོལ་ཕན་ཆད་དུ་ཟ་བའི་ཕྱིར་འཆང་བ་དང་། དེ་བཞིན་དུ་དུས་རུང་ཐུན་ཚོད་དུ་རུང་བ། འཚོ་བཅང་གི་སྨན་རྣམས་རོ་སྐ་བ་དང་སླ་བ་ལ་སོགས་པས་ཟ་བར་མི་རུང་བར་གྱུར་པ་རྣམས་ཟ་བའི་ཕྱིར་ཉིན་ཞག་ལས་ལྷག་པར་འཆང་བའི་བཅས་པའི་ཁ་ན་མ་ཐོ་བ་རྣམས་ཀྱང་སོག་འཇོག་གི་སྤང་ལྟུང་ཡིན་ཏེ། ཇི་སྐད་ཏུ། ཟ་བར་བྱ་བ་རུང་བར་མ་ཡིན་པ་ཉིན་མཚན་འདས་པ་ནི་འདིར་ཟོས་པ་དང་འདྲ་བར་རྣམ་པར་གཞག་གོ །ཞེས་གསུངས་པས་སོ། །

ཞག་བདུན་པ་ལ་ཡང་བྱིན་རླབས་ཀྱི་མཐའ་ཞག་བདུན་གྱི་གོང་དུ་རྐྱེན་གྱི་ཟ་བར་མི་རུང་བ་ཉིད་དུ་གྱུར་ན་ཟ་བའི་ཕྱིར་ཉིན་མཚན་འདས་པར་བཅང་ན་སྤང་ལྟུང་ཡིན་ནོ། །
ཞག་བདུན་པ་སོགས་ལ་ཐོག་མར་གཞན་གྱིས་བྱིན་ལེན་བྱས། དེ་ནས་བྱིན་གྱིས་བརླབས་ཏེ་བྱིན་གྱིས་རློབས་པ་པོ་རང་གི་ལག་གིས་རེག་ཅིང་ལོངས་སྤྱོད་ཆོག་པར་བཤད་པས་ལག་ཉར་མི་འགྱུར་རོ། ཀུན་མཁྱེན་ནམ་བསོད་སོགས་ཕྱིས་ཀྱི་འདུལ་འཛིན་ཕལ་ཆེར་འཚོ་བཅང་གི་སྨན་ལས་སོག་འཇོག་གི་ལྟུང་བ་མི་བསྐྱེད་དེ། འཚོ་བཅང་ནི་ཇི་སྲིད་འཚོའི་བར་དུ་བཅང་དུ་རུང་བར་གནང་ཞིང་། རྟེན་གྱི་གང་ཟག་རང་ཉིད་འདས་པའི་རྗེས་སུ་ལྟུང་བ་འབྱུང་བའི་གཞི་མེད་པའི་ཕྱིར། ཞེས་གསུངས་ཀྱང་འཚོ་བཅང་གི་སྨན་ལས་སོག་འཇོག་གི་ལྟུང་བ་

༼༢༤༡༽
བསྐྱེད་པ་ཡོད་དེ། འཚོ་བཅང་གི་སྨན་ཇི་སྲིད་འཚོའི་བར་དུ་བྱིན་རླབས་ཀྱི་མཐའ་མ་ཞིག་ཀྱང་རྐྱེན་གྱིས་ཟ་བར་མི་རུང་བར་གྱུར་པ་ན་ལོངས་སྤྱོད་ཀྱི་མཐའ་བཞི་ག་པས་དེ་ཟ་བའི་ཕྱིར་གཞི་གཅིག་ལས་ལྷག་མར་བཅང་ན་སོག་འཇོག་གི་ལྟུང་བ་བསྐྱེད་པར་རོང་སྟོན་དམ་པ་བཞེད་པ་ནི་གནད་ཀྱི་དོན་ནོ། །
འདི་བཞིན་དུ་རྒྱ་ཆེར་འགྲེལ་ལས་གསལ་བར་གསུངས་ཤིང་། བྱ་འདུལ་བ་འཛིན་པ་ཆེན་པོ་ཡང་འཚོ་བཅང་ལ་ལྟུང་བ་ཤན་བརྡེག་པ་ཡང་ཡོད་པར་བཞེད་དོ། །
དེ་ལྟར་སྤང་ལྟུང་སུམ་ཅུ་ལས་བཅུ་ཚན་དང་པོ་ཀུན་དང་། བཅུ་ཚན་གཉིས་པ་ནས་གསེར་དངུལ་ལ་རིག་པ། མངོན་མཚན་ཅན། ཉོ་ཚོང་དང་གསུམ། བཅུ་ཚན་གསུམ་པ་ནས་ལྷུང་བཟེད་འཚོལ་བ་དང་། ཐ་ཁ་བ་གཉིས། བྱིན་འཕྲོག་བསྔོས་བསྒྱུར་སོག་འཇོག་སྟེ་བཅུ་དགུ་ནི་དགེ་སློང་ཕ་མ་ཐུན་མོང་པའི་སྤང་ལྟུང་དང་། གཞན་སྲིན་བལ་གྱི་གདན་བྱེད་པའི་སྤང་བ་སོགས་བཅུ་གཅིག་ཕ་མ་གཉིས་ཀྱི་ནང་ནས་ཕའི་ཐུན་མོང་མ་ཡིན་པར་མཁས་དག་བཞེད་དོ། །
གཉིས་པ་རྣམ་གཞག་ཞིབ་ཏུ་བསྟན་པ་ལ་གཉིས་ཏེ། ལྟུང་བ་ཤན་བརྡེག་ཚུལ་དང་། །
དོགས་དཔྱོད་གཞན་ཡང་བཤད་པའོ། །
དང་པོ་ལ་གོས་ལ་རྟེན་པའི་དང་། ལྷུང་བཟེད་ལ་རྟེན་པའི་དང་། སྨན་ལ་རྟེན་པའི་ལྟུང་བ་ཤན་བརྡེག་ཚུལ་ལོ། །
དང་པོ་ལ་ཞག་བཅུ་བའི་གོས་ལ་རྟེན་པའི་དང་། ཟླ་

༼༢༤༢༽
འཇོག་གི་གོས་ལ་རྟེན་པའི་ལྟུང་བ་ཤན་བརྡེག་ཚུལ་ལོ། །
དང་པོ་ནི། གོང་དུ་བཤད་པ་ལྟར་གཞིའི་ཡན་ལག་ཆོས་གོས་བྱིན་གྱིས་མ་བརླབས་པ་དེས་ཞག་བཅུ་འདས་ཤིང་བཅུ་གཅིག་པའི་སྐྱ་རེངས་ཤར་བ་ན་སྤང་ལྟུང་བསྐྱེད་པའི་ཚེ་བྱིན་གྱིས་མ་བརླབས་པའི་གོས་ཀྱི་རྗེས་སུ་གོས་གཞན་རྙེད་པ་བྱིན་གྱིས་བརླབས་པ་དང་མ་བརླབས་པ་གང་ཡོད་ཀྱང་དེ་དག་རེ་རེས་ཀྱང་དེ་དང་དུས་མཉམ་པར་སྔ་མའི་ཤན་སྟོབས་ཀྱིས་སྤང་ལྟུང་རེ་རེ་བསྐྱེད་པར་བྱེད་ལ། དེ་ལྟར་ན་སྔ་མས་རང་སྟོབས་ཀྱིས་སྤང་ལྟུང་བསྐྱེད་པ་ནི་ཤན་བརྡེག་བྱེད་ཀྱི་ལྟུང་བ་དང་། ཕྱི་མ་གཉིས་ཀྱི་ཤན་སྟོབས་ཀྱིས་ལྟུང་བ་བསྐྱེད་པ་ནི་ཤན་བརྡེག་བྱའི་ལྟུང་བ་ཡིན་ཏེ། མདོ་རྩར། འདི་ལ་གཞན་ཡོད་ན་བྱིན་གྱིས་མ་བརླབས་པའི་དེའི་ཤན་ཚུན་ཆད་ནས་སོ་ཞེས་གསུངས་སོ། །
དེ་ཡང་འདི་ལ་ཞེས་པས་ཤན་བརྡེག་བྱ་དང་། གཞན་ཡོད་ན་ཞེས་པས་བརྡེག་བྱེད་དང་། བྱིན་གྱིས་མ་བརླབས་པ་དེའི་ཤན་ཚུན་ཆད་ནས་སོ་ཞེས་པར་བརྡེག་ཚུལ་བསྟན་ནོ། །
ཁ་ཅིག་གོས་ཀྱི་ཤན། ལྷུང་བཟེད་ཀྱི་ཤན། སྨན་གྱི་ཤན་དང་གསུམ་དུ་བཞེད་པ་ནི་མི་འཐད་དེ། གོས་ལྷུང་བཟེད་སྨན་གསུམ་ནི་ཤན་གྱི་ལྟུང་བ་འབྱུང་བའི་གཞི་ཙམ་ལས་ཤན་བརྡེག་པ་མེད་པའི་ཕྱིར་རོ། །
གལ་ཏེ་ཚེས་གཅིག་ལ་གོས་གཅིག་རྙེད་པ་བྱིན་གྱིས་མ་བརླབས་པར་བཞག ཚེས་ལྔ་ལ་གོས་གཅིག་བརྙེད་ན་སྔ་མའི་ཤན་སྟོབས་ཀྱིས་ཞག་ལྔ་ལོན་པས་གོས་

༼༢༤༣༽
ཀྱི་ཤན་ཡིན་ནོ་ཞེ་ན། དེ་ནི་གོས་ཀྱི་ཤན་མ་ཡིན་ཏེ། ཞག་གི་ཤན་དུ་མཁས་པ་རྣམས་བཞེད་དོ། །
དེས་ན་རོང་སྟོན་དམ་པས་ཤན་འབྱུང་བའི་གཞི་ལ་གོས་ཀྱི་ཁྱད་པར་དང་། ལྷུང་བཟེད་ཀྱིས་དང་། སྨན་གྱིས་དང་གསུམ་དུ་ཕྱེ་བ་འདི་རང་ལུགས་སུ་བཟུང་བར་བྱའོ། །
ཡང་ཚེས་གཅིག་ལ་གོས་གཅིག་རྙེད་པ་བྱིན་གྱིས་བརླབས་པ་ལ་ཚེས་གཉིས་སོགས་ལ་གོས་རྙེད་པ་བྱིན་གྱིས་མ་བརླབས་ན་ལྟུང་བ་ཅིར་འགྱུར་ཞེ་ན། སྔ་མ་བྱིན་གྱིས་བརླབས་པའི་སྟོབས་ཀྱིས་ཕྱི་མ་ལ་ཤན་མི་འབྱུང་བས་ཕྱི་མས་ལྟུང་བ་བསྐྱེད་པ་ལ་ན་མ་རྙེད་པ་ནས་ཞག་བགྲངས་ཏེ་ཞག་བཅུ་འདས་པ་ན་རང་སྟོབས་ཀྱིས་སྤང་ལྟུང་བསྐྱེད་དོ། །
གོས་དང་ལྷུང་བཟེད་ལ་གཞིའི་ཡན་ལག་བྱིན་གྱིས་མ་བརླབས་པ་ལས་བྱུང་བའི་ལྟུང་བས་བྱིན་གྱིས་བརླབས་པའི་མ་བརླབས་པ་ལས་བྱུང་བའི་ལྟུང་བ་ཤན་བརྡེག་པ་ཡིན་གྱིས། བྱིན་གྱིས་བརླབས་པ་ལས་བྱུང་བས་ཤན་བརྡེག་པ་ནི་མེད་དེ། གོས་དང་ལྷུང་བཟེད་བྱིན་གྱིས་བརླབས་པ་ནི་ཉེས་པ་མི་འབྱུང་བའི་རྟེན་ཡིན་པའི་ཕྱིར་རོ། །
ཇི་ལྟར་བྱིན་གྱིས་བརླབས་པ་ནའོ། །
ལུང་ལས་གོས་པས་ཡོད་ན་འཚོ་བ། མཁོ་བ་ལྷག་པའི་ཡོ་བྱད་གསུམ་དུ་བྱིན་གྱིས་བརླབས་ལ་ཚེགས་བྱ། མ་བརླབས་ན་ཞག་བཅུ་འདས་ན་སྤང་བ་བསྐྱེད་དོ། །
ཞེས་གསུངས་སོ། ཁ་ཅིག་ཤན་དང་། རྗེས་ཤུགས་དང་། རྒྱུན་འབྲེལ་བ་དང་། ཤུགས་ཞེས་བྱ་བ་རྣམས་མིང་གི་

༼༢༤༤༽
རྣམ་གྲངས་སོ་ཞེས་བཞེད་པ་ཡང་བརྟག་པར་བྱ་སྟེ། དངོས་པོ་སྔ་མའི་ནུས་པ་ཕྱི་མ་ལ་རྗེས་སུ་ཞུགས་པ་དང་། གོས་པ་དང་འདྲེས་པ་རྣམས་ཤན་མ་ཡིན་པའི་ཕྱིར། དེ་ཤན་ཡིན་ན་སློབ་དཔོན་གྱི་ཡོན་ཏན་སློབ་མ་ལ་གོས་པ་སོགས་ཀྱང་ཤན་དུ་འགྱུར་བས་ཤན་མཐའ་ཡས་པར་འགྱུར་རོ། །
དེས་ན་ཤན་བྱ་བ་ཤུགས་ཀྱི་ནང་དུ་འདུས་པའང་མ་ཡིན་ལ། ཤན་ནི་གྲོགས་ཀྱི་མིང་ཡིན་པར་སེམས་ཏེ། གྲོགས་ཀྱི་སྟོབས་ཀྱིས་ཞར་ལ། ལྟུང་བ་ཅིག་ཤོས་གཞན་ཡང་བསྐྱེད་པར་བྱེད་པ་ལ་ཤན་བརྡེག་པ་ཞེས་བྱའོ། །
སྤང་ལྟུང་བསྐྱེད་པའི་རྒྱུ་ལ་སྤང་བར་བྱ་བའི་དངོས་པོ་དེ་ལ་བདག་གིར་འཛིན་པ་ཞུགས་པ་གཙོ་ཆེ་བས་དངོས་པོ་དེ་ནི་གཞན་ལ་བསྔོས་ནས་སེམས་ཀྱི་བཏང་བར་བྱ་ཞིང་། ཡང་ན་ཕྱིས་རབ་ཏུ་འབྱུང་བ་རྣམས་ཀྱི་དོན་དུ་དམིགས་ནས་བཞག་ན་ལྟུང་བ་མི་བསྐྱེད་ལ། མཁན་པོ་སོགས་ལ་རྣམ་པར་བརྟགས་པའི་བསྔོ་བ་བྱས་པས་ཀྱང་རང་གིར་འཛིན་པ་རྗེས་སུ་ཞུགས་པ་ཉམས་པར་བྱེད་དེ། མདོ་རྩར་སྤང་བ་ལ་ནི་འདུ་ཤེས་ལས་གཙོ་ཆེར་རང་གི་ཉིད་དོ། །
དེ་ནི་བསྔོས་པ་ཉིད་ན་བྲལ་བ་ཉིད་དོ། །
རབ་ཏུ་འབྱུང་བའི་དོན་དུ་ངེས་པར་བྱས་པ་ཡང་དེ་ཉིད་དོ། །
ཆོས་ལས་ཀྱང་རྣམ་པར་བརྟགས་ནའོ། །
འདི་ལ་རྗེས་སུ་ཞུགས་པ་ཉིད་ཀྱང་ཉམས་པ་ཡིན་ནོ། །
ཞེས་གསུངས་སོ། །
རྣམ་པར་བརྟགས་པའི་བསྔོ་བ་ནི། །
ཚེ་དང་ལྡན་པ་དགོངས་སུ་གསོལ། །
བདག་མིང་

༼༢༤༥༽
འདི་ཞེས་བགྱི་བས་གོས་ལྷག་པ་རྣམ་པར་མ་བརྟགས་པར་རྣམ་པར་བརྟགས་པར་འོས་པ་ནི་མཁན་པོའི་ལེགས་པར་རྣམ་པར་བརྟག་པར་བགྱིའོ། །
མཁན་པོ་ལ་ཡིད་བསྟན་ཏུ་བཅང་བར་བགྱིའོ། །
ཞེས་བྱ་བའི་མངགས་ཚིག་ལན་གསུམ་བརྗོད། མཁན་པོ་ལས་གཞན་པ་ཞིག་ལ་རྣམ་པར་བརྟགས་ན་ཡང་ཆོ་ག་དེ་བཞིན་ལ་དེའི་མིང་བརྗོད་དོ། །
དེ་སྐད་དུ་མེ་ཏོག་ཕྲེང་རྒྱུད་ལས། བྱིན་བརླབས་འོས་པ་བྱིན་གྱིས་བརླབས། །
བརྟག་པར་འོས་པ་ཡིད་བརྟན་བྱ། ཞེས་གསུངས་པའི་དོན་ཡང་འདི་ཡིན་ནོ། །
སྐྱིད་ཚལ་བས། ཞག་བཅུའི་འཆང་སྤང་གི་ལྟུང་བ་བསྐྱེད་པའི་གཞིའི་ཡན་ལག་ལ་ཆོས་གོས་ཀྱི་རྒྱུར་མ་བསྔོས་པ་དང་། ཟླ་འཇོག་གི་ལྟུང་བ་བསྐྱེད་པའི་གཞི་ལ་ཆོས་གོས་ཀྱི་རྒྱུར་བསྔོས་པ་ཞེས་གསུངས་ཀྱང་དེ་འདྲའི་ཁྱད་པར་གྱི་ངེས་པ་མེད་དེ། ལྟུང་བ་དང་པོའི་གཞིའི་ཡན་ལག་ཏུ་གྱུར་པའི་གོས་ནི་ཆོས་གོས་དྲུབ་ཟིན་པའམ། །

ཁ་བསྐང་གི་རེ་བ་ལ་མ་ལྟོས་པའི་ཆོས་གོས་ཀྱི་རྒྱུར་བསྔོས་པ་གང་རུང་ཡིན་པའི་ཕྱིར་ཏེ། དེ་གང་རུང་ལས་འཆང་སྤང་གི་ལྟུང་བ་བསྐྱེད་པས་སོ། །
གཉིས་པ་ཟླ་འཇོག་གི་ལྟུང་བའི་ཤན་བརྡེག་ཚུལ་ལ། རོང་སྟོན་ཆེན་པོས་མུ་བཞི་གསུངས་ཏེ། རིགས་ལྡོག་ལ་ཤན་འབྱུང་བ། ཤན་འབྱུང་ལ་རིགས་མི་ལྡོག་པ། རིགས་ལྡོག་ལ་ཤན་མི་འབྱུང་བ། རིགས་ཀྱང་མི་ལྡོག་ལ་ཤན་ཡང་མི་འབྱུང་བའོ། །
དང་པོ་ནི། ཆོས་གོས་

༼༢༤༦༽
ཀྱི་རྒྱུར་གྱུར་པའི་གོས་ཁྲུ་གང་བ་ནས་བཟུང་ཆོས་གོས་ལྡང་ལ་ཐུག་གི་བར་ཁ་བསྐང་བའི་རེ་བའི་བསམ་པ་དང་བཅས་པས་ཟླ་བའི་བར་དུ་བཅང་བ་ལ་ཉེས་པ་མེད་མོད། ཁ་གནོན་གྱི་གོས་རེ་བ་རྫོགས་པ་ནམ་རྙེད་པ་ན་སྔ་མ་དེ་ཟླ་འཇོག་གི་གོས་ལས་རིགས་ལྡོག་ནས་ཞག་བཅུ་པའི་གོས་རིགས་སུ་སོང་བ་ནི་རིགས་ལྡོག་པ་ཡིན་ལ། དེས་ཟླ་བ་དེ་ནང་གི་ཞག་བཅུ་ཚན་གསུམ་པོ་གང་རུང་འདས་ཏེ་བཅུ་གཅིག་པའི་སྐྱ་རེང་ཤར་བ་ན། ཞག་བཅུ་བའི་འཆང་བའི་སྤང་ལྟུང་བསྐྱེད་ལ། དེ་དང་མཉམ་དུ་ཕྱིས་རྙེད་པའི་ཁ་གནོན་གྱི་གོས་དེས་ཀྱང་འཆང་པའི་སྤང་ལྟུང་བསྐྱེད་པ་ནི་ལྟུང་བ་ཅིག་དེའི་གྲོགས་སམ་ཤན་སྟོབས་ཀྱིས་བསྐྱེད་པ་ཡིན་ནོ། །
དེ་བཞིན་དུ་ཚེས་གཅིག་ལ་ཁ་བསྐང་དུ་རེ་བའི་གོས་གཅིག་རྙེད། གཉིས་ནས་བཅུའི་བར་ལ་སྔ་མ་དང་རིགས་མི་མཐུན་པའི་ཆོས་གོས་ལྡང་ཚད་གཅིག་རྙེད་པ་ན་ཡང་རིགས་ལྡོག་ཤན་འབྱུང་བཤད་མ་ཐག་པ་བཞིན་ནོ། །
གཉིས་པ་ནི། ཟླ་འཇོག་གི་གོས་ཚེས་གཅིག་ལ་རྙེད་པ་ནས་བཟུང་། ཞག་སུམ་ཅུའི་བར་ལ་རིགས་མི་མཐུན་གྱི་གོས་སྔ་མའི་ཁ་གནོན་དུ་ཡང་མི་རུང་། ཆོས་གོས་ལྡང་ཚད་ཀྱང་མ་ཡིན་པ་གཅིག་རྙེད་ན་ཤན་འབྱུང་སྟེ། སྔ་མས་སོ་གཅིག་པའི་སྐྱ་རེང་ཤར་བ་ན་ཟླ་འཇོག་གི་སྤང་ལྟུང་བསྐྱེད་ལ། དེ་དང་མཉམ་དུ་རིགས་མི་མཐུན་ཕྱིས་རྙེད་པ་དེས་ཀྱང་ཟླ་འཇོག་གི་སྤང་ལྟུང་བསྐྱེད་དོ། །
རིགས་མ་ལྡོག་སྟེ་སྔ་

༼༢༤༧༽
མ་དེ་ཟླ་འཇོག་གི་གོས་རིགས་ལས་གཞན་དུ་མ་ཟློག་པས་སོ། །
གསུམ་པ་ནི། ཚེས་གཅིག་ལ་ཁ་བསྐང་དུ་རེ་བའི་གོས་གཅིག་རྙེད་ཀྱང་དེའི་ཉིན་ཁ་གནོན་གྱི་གོས་རེ་བ་རྫོགས་པ་རྙེད་པ་ན་སྔ་མ་ཡང་ཞག་བཅུ་པའི་གོས་རིགས་སུ་སོང་ཞིང་གཉིས་ཀ་བྱིན་གྱིས་མ་བརླབས་པར་ཞག་བཅུ་འདས་ནས་བཅུ་གཅིག་པའི་སྐྱ་རེང་ཤར་བ་ན་གཉིས་ཀས་རང་སྟོབས་ཀྱིས་སྤང་ལྟུང་རེ་བསྐྱེད་པས་ཤན་མི་འབྱུང་ངོ་། །
བཞི་པ་ནི། ཚེས་གཅིག་ལ་ཁ་བསྐང་དུ་རེ་བ་དང་བཅས་པའི་གོས་གཅིག་རྙེད་པ་ཞག་སུམ་ཅུའི་བར་དུ་བཅངས་པས་དེའི་བར་ལ་ཁ་གནོན་གྱི་གོས་གཞན་ཡེ་མ་རྙེད་ན་སྔར་གྱི་གོས་དེ་ཟླ་འཇོག་གི་གོས་རིགས་ལས་རིགས་གཞན་དུ་མ་ལྡོག་ལ། སོ་གཅིག་པའི་སྐྱ་རེང་ཤར་བའི་ཚེ། དེས་ལྟུང་བ་བསྐྱེད་པ་ན་ཤན་ཡང་མི་འབྱུང་སྟེ། ཤན་བརྡེག་བྱ་མེད་པས་སོ། །
ཟླ་འཇོག་གི་གོས་ཞག་བཅུ་པའི་གོས་སུ་རིགས་ལྡོག་པ་འདི་ལ་རྣམ་དབྱེ་འདི་ཙམ་ཤེས་པར་བྱ་སྟེ། ཚེས་གཅིག་ནས་བཅུའི་བར་ལ་ཁ་གནོན་གྱི་གོས་ནམ་རྙེད་པ་ན་གོས་སྔ་མ་དེ་ཞག་བཅུ་པའི་གོས་རིགས་སུ་ལྡོག་པ་གཞིར་བཞག་ལ། ཡང་བཅུ་སྔ་མ་ལ་མ་རྙེད་པར། བཅུ་གཅིག་ནས་ཉི་ཤུའི་བར་ལ་ཁ་གནོན་རྙེད་ན་དེའི་ཚེ་གོས་སྔ་མ་དེ་ཞག་བཅུ་བའི་གོས་རིགས་སུ་ལྡོག་པ་དང་། ཉེར་གཅིག་གི་སྐྱ་རེང་ཤར་བ་ན་སྔ་ཕྱི་གཉིས་ཀས་ཞག་བཅུ་པའི་འཆང་སྤང་བསྐྱེད་པ་འདྲ་བ་དེ་བཞིན་དུ་བཅུ་ཚན་

༼༢༤༨༽
དང་པོ་གཉིས་ལ་ཁ་གནོན་གྱི་གོས་མ་རྙེད་པར་ཉེར་གཅིག་ནས་གནམ་གང་གི་བར་ལ་རྙེད་ན་སྔ་མ་ཞག་བཅུ་བའི་གོས་རིགས་སུ་ལྡོག་པ་དང་། སོ་གཅིག་པའི་སྐྱ་རེང་ཤར་བ་ན་སྔ་མས་རང་སྟོབས་དང་། ཕྱི་མས་གྲོགས་སྟོབས་སམ་ཤན་སྟོབས་ཀྱིས་ཞག་བཅུ་བའི་འཆང་བའི་སྤང་ལྟུང་བསྐྱེད་དོ། །

དེ་སྐད་དུ། ཐུབ་དབང་གཉིས་པ་རོང་སྟོན་ཆོས་རྗེའི་ཞལ་སྔ་ནས། ཞག་བཅུ་བ་གསུམ་གང་གི་ནང་དུ་ཁ་གནོན་རྙེད་ཀྱང་། གང་རྙེད་པའི་ཞག་བཅུ་བ་དེའི་རིགས་སུ་བསླན་ནོ། །
ཞེས་གསུངས་པ་འདི་ཚད་ཐུབ་ཏུ་བཟུང་བར་བྱའོ། །
དེས་ན་ཞག་བཅུ་བའི་གོས་ཟླ་མཆོག་གི་གོས་རིགས་སུ་འགྱུར་བ་ཡང་ཡོད་དེ། སྔར་ཁ་གནོན་ལ་རེ་བ་མེད་པའི་གོས་ཤིག་སླར་ཁ་གནོན་ལ་རེ་བ་དང་བཅས་པའི་གོས་སུ་འགྱུར་བ་ཡོད་པའི་ཕྱིར་རོ། །
དེ་ལ་ཟླ་འཇོག་གི་གོས་ཡིན་ན། ཁ་གནོན་ལ་རེ་བ་དང་བཅས་པས་ཁྱབ་པར་རྒྱ་ཆེར་འགྲེལ་ལས་བཤད་ལ། ཅིག་ཤོས་ཞག་བཅུ་པའི་གོས་ལ་མདོ་རྩའི་དངོས་བསྟན་ལ་འཁོར་གསུམ་ཁེབས་པའི་མཐའི་ཚད་ལ་བཤད་ཀྱང་མཚན་གཞི་མཚོན་པ་ཡིན་གྱི་དོན་ལ་ཁ་སྐོང་གི་རེ་བ་མེད་པའི་གོས་དགེ་སློང་གིས་ཆོས་གོས་ཀྱི་རྒྱུར་བཅང་བ་ཀུན་ཞག་བཅུ་པའི་གོས་རིགས་ཡིན་ཞིང་། ཚེས་གཅིག་ནས་སུམ་ཅུའི་བར་ལ་ཁ་གནོན་གྱི་རེ་བ་འཆང་པའི་གོས་དེ་ཟླ་འཇོག་གི་གོས་རིགས་ཡིན་ཏེ། ཟླ་འཇོག་དང་ཞག་བཅུ་

༼༢༤༩༽
བའི་གོས་རིགས་ཀྱི་ཁྱད་པར་ཁ་བསྐང་གི་རེ་བ་ཡོད་མེད་ལ་བཤད་པའི་ཕྱིར་འདིར་སྨྲས་པ། རྙེད་ལ་སྲེད་ན་བཤེས་གཉེན་ཟོལ་འཆང་ཡང་། །
འཆང་པའི་སྤང་ལྟུང་མང་པོའི་འདམ་གཏིང་བྱིང་། གྲོགས་དག་ཡོ་བྱད་ཉུང་ཞིང་གང་བྱུང་གིས། །
ཆོག་ཤེས་ཙམ་གྱིས་ཡིད་བཞིན་ནོར་མཆོག་འདི། །
གཅེས་པར་ཟུང་ཞིག་ཀུན་ཏུ་རིན་ཐང་མེད། །
ཡོ་བྱད་མང་པོས་དོན་མེད་བྱ་བས་གཡེངས། །
དགོས་པའི་བསླབ་གསུམ་ལེ་ལོའི་དབང་དུ་སོང་། །
དོན་ཉུང་བྱ་བ་ཉུང་ན་བསླབ་གསུམ་འཕེལ། །
གཉིས་པ་ལྷུང་བཟེད་ལ་རྟེན་པའི་ལྟུང་བ་ཤན་བརྡེག་ཚུལ་ནི། གོས་དང་ལྷུང་བཟེད་ཀྱི་ཁྱད་པར་མ་གཏོགས་གོས་ཞག་བཅུ་འཆང་བའི་སྤང་ལྟུང་བཞིན་ཤེས་པར་བྱའོ། །
འདིར་པཎ་ཆེན་གྱིས། སྤྱིར་ལྷུང་བཟེད་བྱིན་གྱིས་མ་རླབས་པར་བཅང་པ་ལྷུང་བཟེད་ཀྱི་སྐབས་ཀྱི་འཆང་པའི་སྤང་ལྟུང་ཡིན་གྱིས། ལྷུང་བཟེད་ལྷག་པོ་བཅངས་པ་སྐབས་འདིར་རྒྱ་ཆེར་འགྲེལ་ལས་མ་བཤད་གསུངས་པ་ནི། རྒྱ་ཆེར་འགྲེལ་ལ་རྩི་འཇོག་ཆེ་ཡང་རྒྱལ་བའི་བཀའ་དང་འགལ་ཏེ། སོ་ཐར་གྱི་མདོ་ལས། དགེ་སློང་གིས་ལྷུང་བཟེད་ལྷག་པོ་ཞག་བཅུའི་བར་དུ་བཅང་པར་བྱའོ། །
དེ་ལས་འདས་པར་འཆང་ན་སྤང་པའི་ལྟུང་བྱེད་དོ། །
ཅེས་གསུངས་པའི་ཕྱིར། གསུམ་པ་སྨན་ལ་རྟེན་པའི་ལྟུང་བ་ཤན་བརྡེག་ཚུལ་ནི། སྤྱིར་སྨན་རྣམ་བཞི་གསུངས་པ་ལས། དང་པོ་དུས་རུང་གི་སྨན་ནི། བཀྲེས་པའི་ནད་སེལ་བ་ལ་གཙོ་

༼༢༥༠༽
བོར་གྱུར་ཅིང་། དུས་རང་གླིང་གི་སྐྱ་རེང་ཤར་ནས་ཉི་མ་གུང་མ་ཡོལ་གྱི་བར་ལ་བྱིན་ལེན་བྱས་པ་ལོངས་སྤྱོད་དུ་རུང་ལ། ཉི་མ་ཕྱེད་ཡོལ་ནས་དུས་མིན་གྱི་ཟས་སུ་འགྱུར་ཞིང་། དེ་ཕྱིས་ཟ་བའི་ཕྱིར་བཅང་ན་སོག་འཇོག་ཏུ་འགྱུར་རོ། །
ཐུན་ཚོད་དུ་རུང་བའི་སྨན་ནི། ཆུ་ཤིང་གི་འབྲས་བུ་དང་། ཀུ་ཤུ་དང་། ཀོ་ལ་དང་། ཨ་ཤོད་ཐ་དང་། ཨུ་དུམ་ཝ་ར་དང་། པ་རུ་ཤ་ཀ་དང་། དགུན་འབྲུམ་དང་། འབྲ་གོ་སྟེ་བརྒྱད་པོ་གང་རུང་ཆུ་ལ་སྤངས་པའི་ཁུ་བ་ཚགས་ལ་བཙགས་ནས་རུང་ཆུ་གཏོར་བ་བྱིན་ལེན་བྱས་ཏེ། བྱིན་གྱིས་བརླབས་པ་སྐོམ་པ་སེལ་བའི་ཕྱིར་དགོངས་ཕྱོགས་སོགས་དུས་རུང་མ་ཡིན་པ་ཡང་ལོངས་སྤྱད་པས་ཆོག་སྟེ། སུམ་བརྒྱ་པ་ལས་དུས་མིན་རུང་བ་ཆུ་ཤིང་འབྲས་བུ་ལ། སོགས་པའི་བཏུང་བ་ཚགས་བཙགས་རུང་ཆུས་བསླང་། ཅེས་གསུངས་སོ། །
དེ་ཡང་སྔ་དྲོ་བྱིན་གྱིས་བརླབས་ན། དགོངས་མོ་ཉི་མ་དམར་ཐག་མ་ཆོད་ཀྱི་བར་དང་། སྲོད་ལ་བྱིན་གྱིས་བརླབས་པ་ནམ་ལངས་ཚུན་ལོངས་སྤྱད་ཆོག་པ་ནི་ཐུན་ཚོད་དུ་རུང་བའི་སྨན་ཡིན་ཞིང་། རང་རང་གི་ཐུན་ཚོད་ལས་འདས་ནས་ལོངས་སྤྱོད་པར་མ་གནང་ཞིང་རང་འཐུང་བའི་ཕྱིར་འཆང་དུ་ཡང་མི་བཏུབ་བོ། །

ཆུ་ཤིང་གི་འབྲས་བུའི་ཁུ་བ་སོགས་བརྒྱད་པོ་དེས་མཚོན་ནས། ཨསྨྲའི་བཏུང་བ་དང་ཇའི་བཏུང་བ་སོགས་ཀྱང་ཐུན་ཚོད་དུ་རུང་བའི་སྨན་ཡིན་པས་རུང་ཆུ་གཏོར་བ་རེ་ཕྱག་ལེན་ལ་

༼༢༥༡༽
བྱུང་ན་སྟོན་པའི་བཅས་པ་དང་མཐུན་པའི་ཕན་ཡོན་ཡོད་དོ། །
ཐུན་ཚོད་དུ་རུང་བ་འདི་ལ་ཡང་ཐུན་ཚོད་མ་ཡོལ་བ་རོ་ཁ་བ་སོགས་སུ་གྱུར་ནས་ལོངས་སྤྱོད་པར་མི་རུང་ན་བྱིན་རླབས་ཀྱི་མཐའ་མ་གཞིག་ཀྱང་ལོངས་སྤྱོད་ཀྱི་མཐའ་གཞིག་པས་ལོངས་སྤྱོད་པར་མ་གནང་ཞིང་། རང་གི་ཕྱིར་བཅངས་ན་ཡང་སོག་འཇོག་ཏུ་འགྱུར་རོ། །
ཚུལ་འདི་ནི་ཞག་བདུན་པ་དང་། ཇི་སྲིད་འཚོ་བཅང་གི་སྨན་ལ་ཡང་རིགས་འགྲེའོ། །
ཞག་བདུན་པའི་སྨན་ནི། སུམ་བརྒྱ་བ་ལས། བུ་རམ་དང་ནི་འབྲུ་མར་སྦྲང་རྩི་མར། །
ཧགས་དང་ཞགས་དང་ཁ་རར་བཅས་ཉིད་ཡིན། །
ཞེས་གསུངས་པ་ལྟར། བུ་རམ་སོགས་བྱིན་ལེན་བྱས་པ་བྱིན་གྱིས་བརླབས་ནས་ཞག་བདུན་གྱི་བར་དུ་དུས་རུང་དང་། དུས་མ་ཡིན་གང་ལ་ཡང་ལོངས་སྤྱད་པས་ཆོག་ཅིང་འཆང་བར་ཡང་གནང་། བདུན་སོང་ནས་བརྒྱད་པའི་སྐྱ་རེང་ཤར་བ་ནས་སོག་འཇོག་གི་སྤང་ལྟུང་བསྐྱེད་པས་བཅང་བར་མི་བྱའོ། །
འདི་ལ་ཤན་བརྡེག་ཚུལ་ནི། བྱིན་གྱིས་བརླབས་པས་བྱིན་གྱིས་བརླབས་པ་ལ་ཤན་བརྡེག་པ་ཡིན་ཞིང་། དེ་ཡང་རིགས་མཐུན་ཤན་བརྡེག་པ་ཡིན་གྱིས། རིགས་མི་མཐུན་ཕན་ཚུན་ཤན་བརྡེག་པ་མེད་དོ། །
དཔེར་བརྗོད་ན། ཚེས་གཅིག་ལ་བུ་རམ་གཅིག་རྙེད་པ་བྱིན་གྱིས་བརླབས། ཡང་ཚེས་གཉིས་ལ་བུ་རམ་རྙེད་ན་སྔ་མ་ལོངས་སྤྱད་པར་བྱ་ཞིང་། ཕྱི་མ་ནི་བྱིན་གྱིས་བརླབས་པ་དང་ལོངས་སྤྱད་

༼༢༥༢༽
པར་མི་བྱ་བར་གསུངས་ཤིང་། གལ་ཏེ་ཕྱི་མ་བྱིན་གྱིས་བརླབས་ན་སྔ་མས་ཞག་བདུན་འདས་ནས་བརྒྱད་པའི་སྐྱ་རེང་ཤར་བ་ན་སོག་འཇོག་གི་སྤང་ལྟུང་བསྐྱེད་པའི་ཚེ་ཕྱི་མ་བྱིན་གྱིས་བརླབས་པ་དེས་རང་སྟོབས་ཀྱིས་ཞག་དྲུག་ལས་མ་ལོན་ཀྱང་ལྟུང་བ་གཅིག་དེའི་ཤན་སྟོབས་ཀྱིས་སྤང་ལྟུང་བསྐྱེད་པ་ཡིན་ནོ། །
བྱིན་གྱིས་མ་རླབས་བཞག་ན་ཤན་བརྡེག་མེད་ལ། སོག་འཇོག་ཏུ་འགྱུར་རོ། །
ཚེས་གཅིག་ལ་བུ་རམ་རྙེད། ཚེས་གཉིས་ལ་མར་རྙེད་པ་སོགས་ལ་སྔ་མས་ཞག་བདུན་ལོན་ནས་བརྒྱད་པའི་སྐྱ་རེང་ཤར་བ་ན་སྤང་ལྟུང་བསྐྱེད་པའི་ཚེ་ཕྱི་མས་དེ་ལྟར་མི་བསྐྱེད་དེ། སྨན་ལ་རྫས་རིགས་མི་མཐུན་ན་ཤན་བརྡེག་པ་མེད་པའི་ཕྱིར། ཇི་སྲིད་འཚོ་བཅང་གི་སྨན་འདུ་བའི་ནད་སེལ་བ་གཙོ་བོར་གྱུར་ཞིང་། ངོས་འཛིན་ནི་ལུང་སྨན་གྱི་གཞི་ལས། རྩ་བའི་སྨན་ལྔ་དང་། སྡོང་པོའི་དང་། ལོ་མའི་དང་། མེ་ཏོག་གི་དང་། འབྲས་བུའི་སྨན་ལྔ་སྟེ་རྒྱ་ཆེར་གསུངས་པ་རྣམས་ཡིན་ལ། བྱིན་གྱིས་བརླབས་པའི་མཐའ་ནི་ཇི་སྲིད་མ་ཤིའི་བར་དུ་ཡིན་ཏེ། སུམ་བརྒྱ་པ་ལས། དེ་དག་ཇི་སྲིད་མ་ཤིའི་བར་དུ་བཅང་བའི་སྨན། ཞེས་གསུངས་པའི་ཕྱིར། བྱིན་གྱིས་བརླབས་པའི་མཐའ་དེ་ལྟར་ཡིན་ཀྱང་ལོངས་སྤྱོད་ཀྱི་མཐའ་གཞིག་པར་གྱུར་ན་ལྟུང་བ་བསྐྱེད་པ་ཡང་ཡོད་པས། ཇི་སྲིད་འཚོ་བཅང་གི་དོན་ནད་ཇི་སྲིད་གསོས་ཀྱི་བར་ལ་བྱེད་དགོས་མེད་དོ། །
རོང་སྟོན་ཆོས་ཀྱི་སྤྱན་ལྡན་གྱི་ཞལ་སྔ་ནས་ཀྱང་འཚོ་བཅང་གི་དོན་

༼༢༥༣༽
ཇི་སྲིད་མ་ཤིའི་བར་དུ་འཆད་པ་ལ་མཛད་དོ། ཁ་ཅིག་ལྟུང་བ་ཤན་བརྡེག་ཚུལ་ལ་སྤང་ལྟུང་དེ་ཕྱིར་བཅོས་པའི་ཚེ། ལྟུང་བ་དེ་འབྱུང་བའི་རྒྱུར་གྱུར་པའི་ཡོ་བྱད་ཀྱི་དངོས་པོ་དེ་སྤང་དགོས་པར་མ་ཟད་ཕྱིར་བཅོས་མི་བྱེད་ཀྱི་བར་ལ་བླངས་པའི་ཡོ་བྱད་གཞན་རྣམས་ཀྱང་དེ་ལྟ་ཡོད་བཞིན་པ་ཡིན་ན་ཞག་གཅིག་སྤང་བྲལ་སྔོན་དུ་བཏང་དགོས་པ་འདི་ལྟུང་བ་ཤན་བརྡེག་པ་ཡིན་ནོ་གསུངས་པ་ནི་འཐད་པར་མི་སེམས་ཏེ། དེ་ལ་སྤང་བར་བྱ་བའི་དངོས་པོ་ཤན་བརྡེག་པ་ཟེར་ན་གོ་བ་ཅུང་ཟད་ཡོད་དུ་ཆུག་ཀྱང་དེ་ལ་ལྟུང་བ་ཤན་བརྡེག་པའི་གོ་བ་དང་འབྲེལ་གང་ཡང་མེད་དེ། དེ་ལ་ལྟུང་བ་ཤན་བརྡེག་བྱེད་དང་བརྡེག་བྱ་གང་ཡང་མི་འདུག་པའི་ཕྱིར། འདི་ནི་འཇིག་རྟེན་གྱི་ཁ་དཔེ་སྟབ་སྟོབ་ལ་བྱོལ་སོང་བགྲངས་པས་གྲལ་གཞུག་ཏུ་ཀུ་ཀུ་ར་ཙ་མ་ཚང་བ་དང་མཚུངས་ཏེ། སྔར་ཤན་མི་ཐོབ་པའི་གོས་དང་སྨན་ལ་སོགས་པ་ལ་ཤན་གྱི་རྣམ་གཞག་བཤད་ཚར་བས་ལྟུང་བའི་སྐབས་སུ་ཤན་བརྡེག་རྒྱུ་མ་བྱུང་བ་ལྟུང་བ་འབྱུང་བའི་གཞི་མ་ཡིན་པའི་ཡོ་བྱད་གཞན་རྣམས་ཀྱང་ལྟུང་བ་ཕྱིར་བཅོས་ཀྱི་ཚེ་སྤང་དགོས་པ་འདི་ལྟུང་བ་ཤན་བརྡེག་པ་ཡིན་ཟེར་བ་ལ་རང་གི་བློ་གཟུར་གནས་ཀྱིས་བལྟས་ན་ཡང་འབྲེལ་མེད་པར་ཤེས་པ་ལས་འོས་མེད་དོ། །

གཉིས་པ་དོགས་པ་གཞན་དཔྱད་པ་ནི། འབྲལ་སྤང་གི་སྐབས་སུ་པཎ་ཆེན་རིན་པོ་ཆེས། ཆོས་

༼༢༥༤༽
གོས་སོགས་ཀྱི་རྒྱུ་བྱིན་གྱིས་བརླབས་པ་བཅངས་པས་ཆོས་གོས་དང་མི་ལྡན་པའི་ཉེས་པ་ཁེགས་པའི་ཤེས་བྱེད་དུ་བྱིན་བརླབས་ཀྱི་བསྔགས་ཚིག་ལས། ཆོས་གོས་འདི་ནི་རུང་བར་སྤྱད་པར་འོས་པའོ། །
ཞེས་གསུངས་པ་ཤེས་བྱེད་དུ་དྲངས་ནས་སླད་སྔགས་རྟེན་འདི་ནི་འབྲལ་བ་ཁེགས་པ་ནི་ཡིན་ལ། ཆོས་གོས་དང་མི་ལྡན་པའི་ཉེས་པ་ཁེགས་མི་ཁེགས་གཉིས་ཤིག་ཡོད་པ་དང་། ཞེས་པ་ནས་རས་ཁྲུ་གང་པ་གཅིག་སྣམ་སྦྱར་དུ་བྱིན་གྱིས་བརླབས་པ་ལྟ་བུ་དེས་འབྲལ་བ་ཁེགས་ཏེ། ཆོས་གོས་རུང་བ་ཚད་ལྡན་གྱི་བྱིན་རླབས་ཕྱུང་ནས་མེད་པར་བྱས་པའི་ཕྱིར། ཆོས་གོས་དང་མི་ལྡན་པའི་ཉེས་པ་ནི་ཁེགས་པར་དཀའ་བ་ཡིན་ཏེ། དངོས་དང་རྒྱུའི་བྱིན་རླབས་གང་ཡང་མེད་པས་སྐབས་དེའི་དགག་བྱ་མི་ཁེགས་པའི་ཕྱིར། དེ་བས་ན་དངོས་དང་རྒྱུར་རུང་བ་གང་ཡང་མེད་ན་སྔགས་རྟེན་རྐྱང་པ་ལ་དགོས་པ་ཇི་ལྟར་ཡོད་དཔྱད་དགོས་སོ། །
ཞེས་གསུངས་སོ། །
ད་ནི་དེ་དག་ལ་ཅུང་ཟད་དཔྱད་པར་བྱ་སྟེ། རས་ཁྲུ་གང་བ་སྣམ་སྦྱར་དུ་སྔགས་ཚིག་གིས་བྱིན་གྱིས་བརླབས་པ་བཅངས་པ་འདིས་ཆོས་གོས་དང་འབྲལ་བའི་ཉེས་པ་ཁེགས་ན་ཆོས་གོས་དང་མི་ལྡན་པའི་ཉེས་པ་ཡང་ཁེགས་དགོས་ཏེ། ཆོས་གོས་དང་འབྲལ་བ་དང་ཆོས་གོས་དང་མི་ལྡན་པ་དོན་འདྲ་བས་སོ། །
གཞན་དུ་འབྲལ་བ་ལས་ལོགས་སུ་གྱུར་པའི་མི་

༼༢༥༥༽
ལྡན་པ་ཇི་ལྟར་ཡོད། རས་ཁྲུ་གང་པ་སྣམ་སྦྱར་དུ་བྱིན་གྱིས་བརླབས་པ་དེས་འབྲལ་བ་ལེགས་པའི་ཤེས་བྱེད་དུ་ཆོས་གོས་རུང་བ་ཚད་ལྡན་གྱི་བྱིན་རླབས་ཕྱུང་ནས་མེད་པར་བྱས་པའི་ཕྱིར། །
ཞེས་འགོད་པ་ཡང་མི་འཐད་དོ། །
རས་ཁྲུ་གང་པ་དེ་ནི་སྣམ་སྦྱར་དུ་བྱིན་གྱིས་བརླབས་པའི་སྔགས་ཀྱི་རྟེན་ཡིན་པས་ཁྲུ་གང་པ་ཉིད་སྔགས་ཚིག་གིས་སྣམ་སྦྱར་དུ་བྱིན་གྱིས་བརླབས་པ་ཡིན་གྱིས། དེ་ལ་ཆོས་གོས་རུང་བ་ཚད་ལྡན་གྱི་བྱིན་རླབས་ཕྱུང་བ་མེད་པའི་ཕྱིར། སྣམ་སྦྱར་གྱི་བྱིན་བརླབས་གཞན་ལ་དབྱུང་བ་དང་། སྣམ་རྟེན་སྣམ་སྦྱར་དུ་བྱིན་གྱིས་བརླབས་པའི་ཁྱད་པར་མ་འདྲེས་པར་ཤེས་ན་འདི་ལ་དོགས་པ་མེད་དོ། །
སྣམ་རྟེན་སྣམ་སྦྱར་དུ་བྱིན་གྱིས་བརླབས་པ་ལ་དངོས་དང་རྒྱུའི་བྱིན་རླབས་གང་ཡང་མེད་གསུངས་པའང་མི་རིགས་ཏེ། འདི་ནི་རྒྱུ་བྱིན་གྱིས་བརླབས་པ་ཡིན་པའི་ཕྱིར་ཏེ། རས་སེར་ཁ་གང་གྲུ་བཞི་པ་བྱིན་གྱིས་བརླབས་པ་དེའི་སྟེང་དུ་ཁ་གནོན་གྱི་གོས་རིགས་མཐུན་ཇི་ཙམ་དགོས་པ་རྙེད་པ་ན་དེ་ལ་ལྷན་ཐབས་སམ། ཁ་སྐོང་དུ་བྱས་ནས་ཆོས་གོས་བྱར་རུང་བའི་ཕྱིར་ཏེ། བྱིན་གྱིས་བརླབས་པའི་བསྔགས་ཚིག་ལས། ཡང་ན་འདི་ལ་ལྷན་ཐབས་སུ་བསླན་ནོ། རྐྱེན་ཇི་ལྟ་བ་བཞིན་དུ་བགྱིས་ཏེ། ཆོས་གོས་འདི་ནི་རུང་བ་སྤྱད་པར་འོས་པའོ། །
ཞེས་གསུངས་པའི་ཕྱིར། དེས་ན་སྣམ་སྦྱར་སོགས་ཆོས་གོས་

༼༢༥༦༽
ཀྱི་རྒྱུ་བྱིན་བརླབས་ལ་རྒྱུའི་སྒོ་ནས་མ་མཐའ་ཁྲུ་གང་གྲུ་བཞི་བ་རྙེད་པ་ནས་བཟུང་། ཆོས་གོས་ཀྱི་རྒྱུ་ཕལ་ཆེར་ལྡང་བ་དང་། ཆོས་གོས་ཀྱི་རྒྱུ་ཡོངས་སུ་རྫོགས་པ་ལྡང་བའི་བར་ནི་རྒྱུ་བྱིན་བརླབས་ཀྱི་རྟེན་ཡིན་ཏེ། མདོ་རྩར། དྲས་ཤིང་དྲུབས་པ་མེད་ན་རྒྱུ་བྱིན་གྱིས་བརླབས་པ་ཉེད་དུ་བྱའོ། །
ཞེས་གསུངས་པའི་ཕྱིར། དེ་ལྟར་ན་སྔགས་ཚིག་ལས། འཚལ་ན་སྣམ་ཕྲན་དགུ་བ་ལ་སོགས་པར་བགྱིས་ཏེ་ཞེས་པ་ནས། དྲུབ་བོ་ཁ་བསྒྱུར་རོ། །
ཞེས་པའི་བར་ནི་ཆོས་གོས་ཀྱི་རྒྱུ་ཡོངས་རྫོགས་ལྡང་ཚད་བྱིན་གྱིས་རློབས་པའི་དབང་དུ་བྱས་པ་ཡིན། ཡང་ན་འདི་ལ་ཞེས་སོགས་ནི་ཁྲུ་གང་བ་ནས་བཟུང་ཆོས་གོས་ཀྱི་རྒྱུ་ཕལ་ཆེར་ལྡང་བའི་བར་བྱིན་གྱིས་བརླབས་པའི་དབང་དུ་བྱས་པ་ཡིན། དེས་ན་སྔགས་རྟེན་ལ་དགོས་པ་ཇི་ལྟར་ཡོད་དཔྱད་དགོས་གསུངས་པ་ཡང་མི་རིགས་ཏེ། སྣམ་རྟེན་བྱིན་གྱིས་བརླབས་པ་རྒྱུ་བྱིན་རླབས་མ་ཡིན་པ་གཞིར་བཞག་མཛད་པས་རང་ལ་དོགས་པ་དེ་ལྟར་འབྱུང་ཡང་གཞན་ལ་དོགས་པ་མེད་དོ། །

གཞན་དུ་ན་རས་ཁྲུ་གང་པ་སྣམ་རྟེན་དུ་བྱེད་པའི་བླ་མ་གོང་མའི་ཕྱག་ལེན་མཐའ་དག་འགོག་པར་འགྱུར་བས་ཧ་ཐང་ཐལ་ལོ། །
དེང་སང་རས་ཁྲུ་གང་གྲུ་བཞིར་མ་ལོངས་པ་སྣམ་སྦྱར་སོགས་བྱིན་གྱིས་རློབས་པའི་རྟེན་དུ་བྱེད་པ་ཡང་མི་འཐད་དེ། ཁྲུ་གང་གྲུ་བཞི་ལས་ཆུང་བ་ལ་བྱིན་རླབས་མི་ཆགས་པའི་ཕྱིར་

༼༢༥༧༽
ཏེ། ཚིག་ལེ་ལས། ཁྲུ་ཡི་ཚད་ལས་ཆུང་བ་ལ། །
བྱིན་རླབས་ཡིད་བརྟན་མི་དགོས་སོ། །
ཞེས་གསུངས་པའི་ཕྱིར། འཆང་འབྲལ་འཇོག་གསུམ་གྱི་ལྟུང་བ་འདི་དག་སྲ་རྐྱང་བཏིངས་བཞིན་པའི་དགེ་སློང་ལ་མི་འབྱུང་སྟེ། མདོ་རྩར། འདི་གསུམ་ནི་སྲ་རྐྱང་བཏིངས་པ་ལ་མི་འབྱུང་ངོ་། །
ཞེས་གསུངས་པའི་ཕྱིར། ཁ་ཅིག་སྲ་རྐྱང་བཏིངས་པའི་དགེ་སློང་ཡིན་ན་ལྟུང་བ་དེ་གསུམ་མི་འབྱུང་བས་ཁྱབ་ཟེར་བ་ཡང་མི་འཐད་དེ། སྲ་རྐྱང་བཏིངས་ནས་དབྱུང་ཚར་མ་ཐག་པའི་དགེ་སློང་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་ཐལ། སྲ་རྐྱང་བཏིངས་ནས་དབྱུང་ཚར་བའི་དགེ་སློང་ཡིན་པའི་ཕྱིར། གོང་དུ་འདོད་ན། དེ་ལ་དེ་གསུམ་གྱི་ལྟུང་བ་འབྱུང་བར་ཐལ། དེ་སྲ་རྐྱང་བཏིངས་བཞིན་པའི་དགེ་སློང་མ་ཡིན་པའི་ཕྱིར། སྲ་རྐྱང་འདིང་བའི་ཚུལ་ནི། དགག་དབྱེའི་དུས་ཀྱི་གོས་བཟང་བ་དགེ་འདུན་སྤྱིའི་དོན་དུ་བྱིན་གྱིས་བརླབས་པའི་ཆོས་གོས་ལ་སྲ་རྐྱང་གི་མིང་བཏགས་ནས་དེ་འདིང་བ་དང་། དབྱུང་བ་ལ་སྲ་རྐྱང་འདིང་དབྱུང་དུ་འཇོག་ལ། སྲ་རྐྱང་དངོས་ནི་ཆོས་གོས་དྲུབ་པའི་གཞིའི་གཏན་པ་དེ་ཡིན་ཞིང་། འདིར་ནི་དེའི་མིང་ཆོས་གོས་ལ་བཏགས་ནས་སྲ་རྐྱང་ཞེས་བྱ་སྟེ། འདོགས་པའི་རྒྱུ་མཚན་ནི་གཏན་པའི་སྟེང་དུ་ཆོས་གོས་བཏིངས་པས་འདིང་བ་པོ་དག་བློ་རྩེ་གཅིག་ཏུ་གྱུར་པ་དང་། གཏན་པའི་སྟེང་དུ་སྣམ་ཕྲན་དང་། གླེགས་བམ་གནས་པ་ལྟར་འདིང་

༼༢༥༨༽
བ་པོའི་བྱིན་རླབས་གནས་པ་དང་། གཏན་པས་ཆོས་གོས་མི་འཁུམ་པར་བྱེད་པ་ལྟར་འདིང་བ་པོ་བག་ཡངས་སུ་བྱེད་པས་བློ་མི་འཁུམ་པར་བྱེད་པ་དང་། གཏན་པས་ཆོས་གོས་ལ་ཁྱབ་པ་ལྟར་འདིང་བ་པོ་ལ་ཕན་ཡོན་གྱིས་ཁྱབ་པར་བྱེད་པའི་རྒྱུ་མཚན་གྱིས་ཡིན་ནོ། །
དེ་ཡང་མཚམས་ནང་དེ་ན་གནས་པའི་དགེ་འདུན་བློ་མཐུན་ནས་དགེ་སློང་གཞན་ཞིག་ལ་གསོལ་བའི་ལས་ཀྱི་ཆོས་གོས་ཀྱི་རྒྱུ་གཏད་པར་བྱ། དགེ་སློང་དེས་ཀྱང་ཁ་བསྒྱུར་བ་དང་དྲུབ་པ་སོགས་བྱས་ནས་ཟིན་པ་ན་དགེ་འདུན་གྱི་ཐད་དུ་སོང་ནས་ཚོགས་ཀྱི་དབུས་སུ་སྲ་རྐྱང་བཏིངས་པར་འགྱུར་གྱིས། རང་རང་གི་ཆོས་གོས་ཀྱི་བྱིན་བརླབས་ཕྱུང་ངོ་། །
ཞེས་ཞུས་ལ། དེ་ནས་གསོལ་བ་དང་གཉིས་ཀྱི་ཆོ་གས་ཇི་ལྟ་བ་བཞིན་དུ་འདིང་བར་བྱ་སྟེ། དྲི་ཞིམ་པོས་བདུགས་ནས་ཆོས་གོས་གསུམ་ཕྲུགས་སྤྲོག་མའི་ནང་དུ་ཁྱེར་ནས་དགེ་སློང་རེ་རེའི་མདུན་དུ་འདུག་སྟེ་བཏིང་ངོ་ཞེས་གོ་བར་བྱའོ། །
གཞན་གྱིས་ཀྱང་བཏིང་ངོ་ལེགས་པར་བཏིང་ངོ་། །
འདི་ལ་རྙེད་པ་དང་། ཕན་ཡོན་གང་ཡིན་པ་བདག་གིའོ། །
ཞེས་ལན་བརྗོད་པར་བྱའོ། དེ་ནི་སྲ་རྐྱང་བཏིང་བ་ཡིན་ལ། དེ་ནི་སྲ་རྐྱང་བསྲུང་བ་པོ་བསྐོས་ནས་དུས་དུས་སུ་སེང་བ་དང་། མི་གཙང་བས་མ་གོས་པ་དང་། དྲི་ཞིམ་པོས་བདུག བསྲུང་བ་པོ་དང་། དེ་ཞག་གཅིག་ཀྱང་མ་བྲལ་བར་བྱེད་དོ། །
ཕན་ཡོན་ནི། འཆང་འབྲལ་འཇོག་གསུམ་གྱི་ལྟུང་བ་མི་འབྱུང་བ་དང་། 

༼༢༥༩༽
ཆོས་གོས་མ་བརྟགས་པར་འཆང་བ་ལ་ཉེས་པ་མེད་པ་སོགས་མང་དུ་ཡོད་དེ། ཚིག་ལེ་ལས། འདིང་བྱ་སྲ་རྐྱང་བཏིང་བ་ཡི། །
དགེ་སློང་རྣམས་ལ་ཕན་ཡོན་མང་། །
ཡང་དག་ཕན་བཞེད་སྟོན་པས་གསུངས། །

ཞག་བཅུ་ཟླ་བ་ངེས་པ་དང་། །
མ་བརྟགས་པར་ནི་འཆང་བ་དང་། །
སྣམ་སྦྱར་མེད་པར་གྲོང་སོགས་འཇུག །ཡང་ཡང་ཟ་བ་ཉིད་དང་ནི། །
འདུས་ཤིང་ཟ་བར་ཉེས་པ་མེད། །
བསྒོ་བ་མེད་པར་ཡང་དག་འགྲོ། །
ཞེས་གསུངས་སོ། །
འདིང་བའི་དུས་ནི། སྨིན་དྲུག་ནས་ནི་ཁྲ་ཡི་བར། །
སྲ་རྐྱང་འདིང་བར་རྗེས་སུ་གནང་། ཞེས་གསུངས་པ་ལྟར་འཇིག་རྟེན་ཡོངས་གྲགས་ཀྱི་སྟོན་ཟླ་འབྲིང་པོའི་ཚེས་བཅུ་དྲུག་ནི་འདུལ་བ་པའི་ལུགས་ལ་སྨིན་དྲུག་ཟླ་བའི་མར་ངོའི་ཚེས་གཅིག་ཡིན་པས་དེའི་ཉིན་སྲ་རྐྱང་འདིང་བའི་ཆོ་ག་བྱས་ཏེ་བྱིན་གྱིས་བརླབས་པ་ནས་བཟུང་། ཁྲ་ཟླ་བའི་ཡར་ངོའི་བཅོ་ལྔའི་བར་ཏེ་ཟླ་བ་ལྔ་ཡིན་ལ། དབྱུང་བ་ན་ཁྲའི་བཅོ་ལྔའི་ཉིན་དབྱུང་བའི་ཆོ་ག་བྱས་ནས་དབྱུང་བ་ཡིན་ལ། འདི་ལ་དུས་རན་གྱི་དབྱུང་བ་ཟེར། གློ་བུར་གྱི་རྐྱེན་འགའ་ཞིག་གིས་དགོས་པ་བྱུང་ན་དུས་མ་རན་པར་གོང་དུ་དབྱུང་བ་ཡང་ཡོད་དོ། །
ཆོ་ག་ལ་མ་ལྟོས་པར་རྒྱུ་རྐྱེན་འགའ་ཞིག་གིས་སྲ་རྐྱང་གི་བྱིན་བརླབས་རང་དགར་གཞིག་པ་ལ་རང་འཇུག་འབྲལ་གྱི་དབྱུང་བར་འཇོག འདི་ལ་གཉིས་ཏེ། དགེ་འདུན་མཐའ་དག་གི་རང་འཇུག་འབྲལ་དང་། གང་

༼༢༦༠༽
ཟག་གི་རང་འཇུག་འབྲལ་ལོ། །
དང་པོ་ནི། སྲ་རྐྱང་འདིང་བའི་མཚམས་ལས་འདས་པ་དང་། བྱིན་གྱིས་རློབས་པར་བྱེད་པ་པོ་གཅིག་ཀྱང་མཚམས་ནང་དེར་མེད་པ་དང་། སྲ་རྐྱང་བསྲུང་བ་པོ་མཚམས་ཀྱི་ཕྱི་རོལ་དུ་སྐྱ་རེང་ཤར་བར་གནས་པའོ། །
གནས་སྐབས་གསུམ་པོ་དེ་གང་བྱུང་ཡང་དེར་གནས་པའི་དགེ་འདུན་མཐའ་དག་གི་སྲ་རྐྱང་གི་བྱིན་རླབས་གཞིག་གོ །གཉིས་པ་གང་ཟག་རང་རང་གི་རང་འཇུག་འབྲལ་ལ་གསུམ་སྟེ། མཚམས་འདས་དང་། སྤྱིར་འགྲོ་དང་། ངེས་བྱེད་དོ། །
དང་པོ་ནི། མཚམས་ཀྱི་ཕྱི་རོལ་དུ་ཞག་ལོན་པར་གནས་པའོ། །
གཉིས་པ་ནི། མཚམས་ནང་ནས་ཕྱིར་འགྲོ་བའི་དུས་སུ་སླར་མཚམས་ནང་དུ་མི་འོང་བའི་སེམས་སྐྱེས་པ་དང་། མཚམས་ཀྱི་ཕྱི་རོལ་ཏུ་སླེབས་ནས་སླར་ནང་དུ་མི་འོངས་པའི་སེམས་སྐྱེས་པའོ། །
ངེས་བྱེད་ནི། སྤྱིར་སྲ་རྐྱང་ལ་མ་རྟེན་པའི་བསམ་པ་སྐྱེས་པའོ། །
གནས་སྐབས་དེ་དག་བྱུང་ན་གང་ཟག་རང་རང་གི་སྲ་རྐྱང་གི་བྱིན་བརླབས་གཞིག་པའོ། །
སྲ་རྐྱང་བཏིང་བའི་ཟླ་བ་ལྔ་བོ་དེའི་བར་ལ་གོས་ལྷག་པོ་བྱིན་གྱིས་མ་བརླབས་པ་དང་། རྣམ་པར་བརྟགས་པ་མ་བྱས་པར་བཅངས་པ་ལ་ཉེས་པ་མེད་ཅིང་ཟླ་བ་གཞན་རྣམས་ཀྱི་དུས་སུ་དེ་ལྟར་མི་བྱ་སྟེ། ཚིག་ལེར། སྨིན་དྲུག་ནས་ནི་ཁྲ་ཡི་བར། །
དུས་ཀྱི་གོས་ནི་རྣམ་པར་སྤྱད། །
དེ་ལས་གང་ལྷག་དུས་མིན་ཏེ། །
ཉེ་དུ་སོགས་ལ་ཡིད་

༼༢༦༡༽
བརྟན་བྱ། །
ཞེས་གསུངས་སོ། །
མཚམས་ཀྱི་ཕྱི་རོལ་དུ་ཞག་ལོན་པར་གནས་པས། གནས་མཁན་དེའི་སྲ་རྐྱང་གི་བྱིན་རླབས་རང་འཇུག་འབྲལ་དུ་བཤད་ན་སྲ་རྐྱང་བཏིང་བའི་བར་ལ་འབྲལ་བའི་སྤང་ལྟུང་མི་འབྱུང་བར་བཤད་པ་ཇི་ལྟར་ཡིན་སྙམ་ན་ཆོས་གོས་དང་དགེ་སློང་གཉིས་ཀ་ཡོད་པའི་མཚམས་ནང་དེར་མཚམས་ཆུང་ཐ་དད་པ་དུ་མ་ཡོད་ཚེ། ཆོས་གོས་སྲ་རྐྱང་དང་དགེ་སློང་མཚམས་ཆུང་ཐ་དད་དུ་གནས་ནས་ཞག་ལོན་པ་ལྟ་བུ་ལ་ལྟུང་བ་མི་འབྱུང་བ་ལ་དགོངས་ནས་འདི་གསུམ་ནི་སྲ་རྐྱང་བཏིང་བ་ལ་མི་འབྱུང་ངོ་། །
ཞེས་སྲ་རྐྱང་བཏིང་བ་ལ་འབྲལ་བའི་སྤང་ལྟུང་མི་འབྱུང་བ་ལྟ་བུར་བཤད་པ་ཡིན་གྱིས། མི་འབྱུང་བས་ནི་མི་ཁྱབ་སྟེ། སྲ་རྐྱང་བཏིངས་པའི་མཚམས་ཀྱི་ཕྱི་རོལ་དུ་ཞག་ལོན་པར་གནས་པས་སྲ་རྐྱང་གི་བྱིན་རླབས་གཞིག་པ་ན་འབྲལ་བའི་སྤང་ལྟུང་ཡང་འབྱུང་བ་ཡིན་ནོ། །

དོན་འདི་ལ་འདི་སྐད་ཅེས་བྱ་སྟེ། སྲ་རྐྱང་བཏིང་བས་མཚམས་ཀྱི་ཕྱི་རོལ་དུ། ཞག་གཅིག་ལོན་པས་བྱིན་རླབས་འཇིག་འགྱུར་ན། །
སྲ་རྐྱང་བཏིང་ལ་ཞག་གི་འབྲལ་སྤང་གི །ལྟུང་བ་འབྱུང་མིན་བཤད་འདི་གང་ལ་དགོངས། །
བཅུ་ཚན་གཉིས་པར། འདིང་བ་རྙིང་པ་ནས་གསར་པ་ལ་མཐོ་གང་གིས་མ་བསླན་པར་གསར་པ་ལ་ལོངས་སྤྱོད་པའི་སྤང་ལྟུང་གི་སྐབས་སུ་པཎ་ཆེན་གྱིས། འདིང་བ་ནི་གཏན་མ་ཡིན་ཏེ། གོས་ཀྱི་ངོ་བོ་

༼༢༦༢༽
ཡིན་པའི་ཕྱིར། དེ་གཉིས་རྣམ་པ་ཐ་དད་དགོས་བྱེད་ཐ་དད་གནང་བཀག་ཐ་དད་ཚད་ཐ་དད་དུ་འགྲེལ་བ་ལས་གསུངས་སོ། །
ཞེས་གསུངས་པ་ནི་ཇི་ལྟར་འཐད་བརྟག་པར་བྱ་སྟེ། འདིང་བ་མལ་ཆ་དང་སྟན་གྱི་ཟླས་ཕྱེ་བའི་སྟན་མ་ཡིན་ཀྱང་སྤྱིར་སྟན་ཡིན་ཏེ། རྣམ་འབྱེད་ཀྱི་འགྲེལ་པ་ཁྱེད་རང་གིས་འདྲེན་པར་མཛད་པ་དེ་ལས། སྟན་འོག་མ་ཐམས་ཅད་ཀྱི་སྟེང་དུ་འདིང་བ་ན་དེའོ། །
ཞེས་གསུངས་པའི་ཕྱིར། འདིང་བ་སྟན་ཡེ་མ་ཡིན་ན། སྟན་འོག་མ་ཐམས་ཅད། ཅེས་པའི་ཚིག་ལ་འགྲེལ་མེད་པར་འགྱུར་ཏེ། འདིང་བ་སྟན་གོང་མ་མ་ཡིན་པའི་ཕྱིར། རིན་པོ་ཆེ་ལ་རེག་པའི་སྐབས་སུ་པཎ་ཆེན་གྱིས། སྦྱོར་བ་རང་ངམ་བསྐོས་པས་རེག་པར་རྩོམ་པ་མཐར་ཐུག་བདག་གིར་བྱས་པའོ། །
འདི་ལ་རེག་པ་སྔོན་དུ་འགྲོ་དགོས་ཏེ། དེ་མེད་ན་སྦྱོར་བ་མ་ཚང་བའི་ཕྱིར། ཞེས་སོགས་གསུངས་པ་ནི་ཅུང་ཐལ་ཆེས་ཏེ། བདག་གིར་མ་བྱས་པའི་རིན་པོ་ཆེ་ལ་རེག་པ་ལ་ཉེས་བྱས་འབྱུང་བའི་སྐབས་ཡོད་ཀྱང་སྤང་ལྟུང་འབྱུང་བ་མེད་པའི་ཕྱིར། དེས་ན་གང་ལ་རེག་ན་སྤང་ལྟུང་འབྱུང་བའི་གཞིར་གྱུར་པའི་རིན་པོ་ཆེ་ནི་རང་གིས་བདག་གིར་བྱས་པའི་རིན་པོ་ཆེ་ཉིད་ཡིན་ཏེ། མདོ་རྩར། རིན་པོ་ཆེ་བདག་གིར་བྱས་ནའོ། །
ཞེས་གསུངས་པ་འདི་གཞིའི་ཡན་ལག་སྟོན་བྱེད་ཡིན་པའི་ཕྱིར། སྡོམ་གསུམ་རབ་དབྱེ་ལས། དཔེར་ན་ཉན་ཐོས་དགེ་སློང་གིས། །
གསེར་དངུལ་

༼༢༦༣༽
ལེན་པ་ཐུབ་པས་བཀག །ཅེས་གསུངས་པས། སྤྱིར་དགེ་སློང་གིས་གསེར་དངུལ་སོགས་ལེན་པ་དང་། བདག་གིར་བྱེད་པ་དང་། རེག་པ་ལ་ལྟུང་བ་འབྱུང་ཡང་། དགེ་འདུན་སྤྱིའི་དོན་དང་དཀོན་མཆོག་མཆོད་པའི་ཕྱིར་རིན་པོ་ཆེ་ངོ་བོ་འདི་མི་བཅང་ཡང་འདི་ལས་བྱུང་བའི་ཟས་གོས་ལ་སོགས་དགེ་འདུན་དང་དཀོན་མཆོག་མཆོད་པར་བྱའོ་བསམ་པས་བཅངས་པ་ལ་ཉེས་པ་མེད་ཅིང་། རང་དོན་དུའང་ཆོས་ལྡན་གྱི་རྐྱེན་ཆོས་གོས་ལྷུང་བཟེད་ཟས་ལ་སོགས་པས་འཕོང་ཞིང་དེ་དག་སྒྲུབ་པའི་རྫས་གཞན་དག་ཀྱང་མེད་པ་ན་དེ་དག་གི་ཆེད་དུ་ཇི་ཙམ་དགོས་པ་དེ་ཙམ་གྱི་རིན་པོ་ཆེ་ལ་ལྷག་པའི་ཡོ་བྱད་དུ་རུང་བར་བྱིན་གྱིས་བརླབས་ནས། དེ་ལས་གྱུར་པའི་ཆོས་ལྡན་གྱི་མཐུན་རྐྱེན་བྱས་པ་ལ་ལྟུང་བ་མེད་དོ། །
དེ་ལས་གཞན་དུ་ངོ་བོ་ལ་མི་རུང་བའི་བློ་མ་བཞག་པར་ནོར་གྱི་བློས་བདག་གིར་བྱས་པའི་རིན་པོ་ཆེ་ལ་ཆགས་ཞེན་གྱི་དགེ་སློང་རང་གིས་དངོས་སུ་རེག་གམ་གཞན་རེག་ཏུ་བཅུག་ན་ཡང་རེག་པར་རྩོམ་པ་སྦྱོར་བ། རེག་ཟིན་པ་ན་མཐར་ཐུག་གྲུབ་པས་དེའི་ཚེ་ན་རིན་པོ་ཆེ་ལ་རེག་པའི་སྤང་ལྟུང་བསྐྱེད་དོ། །
བྱིན་འཕྲོག་གི་སྤང་བའི་སྐབས་སུ། དགེ་སློང་གིས་དགེ་སློང་གཞན་ལ་སྔར་ཡོ་བྱད་བྱིན་པ་སླར་ཕྲོགས་པ་དེ་མ་བྱིན་ལེན་དུ་འགྱུར་རམ་མི་འགྱུར། །
མི་འགྱུར་ན་བྱིན་པའི་དུས་སུ་རང་གི་བློས་བཏང་ཞིང་དགེ་སློང་གཞན་དེས་

༼༢༦༤༽
ལག་ཏུ་ཐོབ་པ་ན་བདག་གིར་བྱས་ཚར་བས་གཞན་གྱིས་བདག་གིར་བཟུང་བའི་ནོར་ཕྲོགས་པ་མ་བྱིན་ལེན་མ་ཡིན་ན། ནན་ཁུགས་ཀྱིས་བརྐུས་པ་ཐམས་ཅད་བརྐུས་པ་མ་ཡིན་པར་འགྱུར་བས་ཧ་ཅང་ཐལ། མ་བྱིན་ལེན་དུ་འགྱུར་ན། རིན་ཐང་ཚང་བ་ལ་ཕམ་པར་ཡང་འགྱུར་རོ་ཞེ་ན། མ་བྱིན་ལེན་བྱིན་ཅིག ཅེས་གསུངས་པ་ལྟ་བུ་ཤེས་སོ། །

སྤྱིར་དགེ་སློང་གིས་འཕྲོགས་པ་ལ་གསུམ་སྟེ། རང་གི་ཉིད་སེལ་བར་གྱུར་པའི་འཕྲོག་པ་དང་། བློ་གྲོས་ངན་པས་འཕྲོག་པ་དང་། རིགས་པའི་དོན་གྱི་དབང་གིས་འཕྲོགས་པ་རྣམས་ལས། འདིར་བཤད་པའི་བྱིན་འཕྲོག་ནི་དང་པོ་དེ་ཡིན་ཏེ། གཞུང་དུ་རང་གི་ཉིད་སེལ་བར་གྱུར་པའི་འཕྲོག་པ་འདིར་བསྡུས་པ་ཡིན་ནོ། །
ཞེས་གསུངས་པའི་ཕྱིར། གཉིས་པ་ནི་ཕ་རོལ་པོ་ཡིད་ཆད་པར་གྱུར་ཅིག གནོད་པར་གྱུར་ཅིག ཅོ་འབྲི་བར་གྱུར་ཅིག མཐུ་བསྟན་པར་གྱུར་ཅིག་སྙམ་པས་འཕྲོག་ཅིང་སླར་སྦྱིན་པར་སེམས་པ་དང་ལྡན་པའོ། །
གསུམ་པ་ནི། ཕ་རོལ་པོ་ཉེས་པ་ལ་འཇུག་པ་འགེགས་པའི་ཕྱིར་ཕན་པར་འདོད་པས་འཕྲོག་པ་སྟེ་འདི་ལ་ཉེས་པ་མེད་དོ། །
དབྱར་གྱི་རྙེད་པ་དང་འབྲེལ་བའི་སྤང་ལྟུང་གི་སྐབས་སུ་རྒྱ་ཆེར་འགྲེལ་ལས། ལྟུང་བའི་བྱེད་པ་པོ་རྣམ་པ་གསུམ་པོ་དབྱར་གྱི་ནང་ལོགས་སུ་བདག་གིར་བྱེད་པ་དང་། བགོད་པ་དང་མི་བགོད་པ་ཞེས་གསུངས་པ་རྣམ་པ་གསུམ་པོ་དེ་དག་ནི་དངོས་གཞིའི་བྱེད་པ་པོ་

༼༢༦༥༽
ཉིད་ཡིན་གྱིས། སྦྱོར་བ་ནི་མ་ཡིན་ནོ། །
ཞེས་གསུངས་པས་དབྱར་རྙེད་དང་འབྲེལ་བ་འདི་ལ་ལྟུང་བ་རིགས་གསུམ་སྟེ། དབྱར་གྱི་ནང་ལོགས་སུ་དབྱར་གྱི་རྙེད་པ་བདག་གིར་བྱེད་པའི་སྤང་ལྟུང་དང་། དབྱར་གྱི་ནང་དུ་དབྱར་གྱི་རྙེད་པ་སོ་སོར་འགོས་པའི་སྤང་ལྟུང་དང་། དབྱར་གྱི་རྙེད་པ་དགག་དབྱེ་བྱས་པའི་ཕྱི་དེ་ཉིན་པར་མ་བགོས་པའི་སྤང་ལྟུང་དང་གསུམ། དང་པོ་ནི། སྦྱིན་བདག་གི་གློ་བུར་གྱི་རྐྱེན་ལྔ་གང་རུང་གི་དབང་གིས་དབྱར་གྱི་རྙེད་པ་དགག་དབྱེའི་དུས་སྔ་རོལ་དུ་གཏད་པ་མ་ཡིན་པར་གྱུར་པའི་དབྱར་རྙེད་དབྱར་ནང་དུ་བདག་གིར་བྱས་པའི་བཅས་པའི་ཁ་ན་མ་ཐོ་བ་དེ་ཡིན་ཏེ། གཞུང་དུ་དབྱར་གྱི་ནང་ལོགས་སུ་བདག་གིར་བྱེད་ནའོ། །
ཞེས་དང་། གཏད་པ་ལས་བྱུང་བའི་རྙེད་པ་དབྱར་གྱི་ནང་ལོགས་སུ་བགོས་ན་ཡང་ལྟུང་བའི་བྱེད་པ་པོ་ཉིད་ཡིན་པའོ། །
ཞེས་གསུངས་སོ། །
རྐྱེན་ལྔ་གང་རུང་གིས་དགག་དབྱེའི་སྔ་རོལ་དུ་གཏད་པ་རྣམས་ནི་དབྱར་གྱི་མཐའི་ཞག་བཅུའི་ནང་དུ་བདག་གིར་བྱས་པ་ལ་ཉེས་པ་མེད་ཅིང་། དེ་དབྱར་གྱི་ནང་དུ་བགོས་ན་སྤང་ལྟུང་དུ་འགྱུར་ཏེ། རྒྱ་ཆེར་འགྲེལ་ལས། གཏད་པ་ལས་བྱུང་བའི་རྙེད་པ་བདག་གིར་བྱས་ཀྱང་བགོ་བར་མི་བྱ་སྟེ། བགོད་ན་སྤང་བའི་ལྟུང་བྱེད་དུ་འགྱུར་རོ། །
ཞེས་གསུངས་པས་སོ། །
ཚིག་ལེ་ལས། འདི་དག་གཏད་པ་ལས་བྱུང་ལྔ། །
མཐའ་ཡི་ཞག་བཅུའི་བར་དུ་ནི། །
བགོས་ཀྱང་རུང་བ་ཉིད་ཡིན་ཏེ། །
ཞེས་

༼༢༦༦༽
གསུངས་པ་ནི། གཞི་ཐམས་ཅད་ཡོད་པར་སྨྲ་བའི་སྡེ་བ་ལ་ཡང་ལུགས་སྲོལ་མི་འདྲ་བ་ཡོད་པས་ལུགས་སྲོལ་གཞན་གྱི་དབང་དུ་བྱས་པ་ཡིན་ལ། མདོ་རྩ་འགྲེལ་ལས། འདི་དང་མ་མཐུན་ཡང་། ལུགས་ཐ་དད་དུ་ཁས་བླང་པར་བྱའོ། །
གཉིས་པ་ནི། དབྱར་གྱི་རྙེད་པ་གཏད་པ་ལས་བྱུང་བའམ། དེ་མ་ཡིན་ཡང་རུང་དབྱར་གྱི་ནང་དུ་སོ་སོར་བགོས་པའི་བཅས་པའི་ཁ་ན་མ་ཐོ་བ་དེ་ཡིན་ཏེ། འདི་ནི་གཞུང་དུ་དེ་བགོས་ན་ཡང་ངོ་ཞེས་པས་བསྟན། འདི་དང་དབྱར་རྙེད་བགོད་སྡས་པའི་སྤང་ལྟུང་དོན་ཅིག གློ་བུར་གྱི་རྐྱེན་ལྔའི་དབང་གིས་གཏད་པ་ལས་བྱུང་བའི་ངོས་འཛིན་ནི། སྦྱིན་བདག་ཤི་བའི་དོན་དུ་དབྱར་རྙེད་ཕུལ་བ་དང་། འཆི་བར་དོགས་པས་དེ་ཕུལ་བ་དང་། ནད་པས་དེ་ཕུལ་བ་དང་། ནད་པའི་ཕྱིར་དེ་ཕུལ་བ་དང་། ལམ་དུ་འགྲོ་བར་ཆས་པས་དེ་ཕུལ་བ་རྣམས་ཡིན་ལ། དེ་དག་ནི་དགག་དབྱེའི་སྔ་རོལ་མཐའི་ཞག་བཅུའི་ནང་དུ་བླངས་ལ། མཆོད་གནས་བགོ་སྐལ་ལ་གཏོགས་པ་འཆི་བར་དོགས་པ་སོགས་ལ་སྐལ་བ་བྱིན་ནས་དགེ་འདུན་སྤྱི་ལ་ནི་དགག་དབྱེ་སོང་བའི་ཕྱི་དེ་ཉིན་པར་སོ་སོར་བགོད་པ་ནི་མདོ་རྩ་འགྲེལ་གྱི་བཞེད་པ་ཡིན་ནོ། །

སྤྱིར་བཏང་ལ་དགག་དབྱེའི་ཉིན་སྦྱིན་བདག་གིས་འོངས་ནས་དགེ་འདུན་ལ་དབྱར་གནས་པའི་རྙེད་པ་འབུལ་བ་སྐབས་སུ་བབས་ལ། དེ་ལ་དབྱར་གྱི་རྙེད་པ་དུས་སུ་བྱུང་བ་ཞེས་པའི་ཐ་སྙད་

༼༢༦༧༽
འདོགས་སོ། །
གསུམ་པ་ནི། དབྱར་གྱི་རྙེད་པ་སྦྱིན་བདག་གི་ཚིག་གི་མ་གཏོགས་པར་དགག་དབྱེའི་ཕྱི་དེ་ཉིན་བར་ལས་བགོད་འཕྱིས་པའི་བཅས་པའི་ཁ་ན་མ་ཐོ་བ་དེ་ཡིན་ཏེ། ཚིག་ལེར། སྦྱིན་པའི་དུས་ལས་འདས་པར་ནི། །
ནམ་ཡང་བཅངས་ན་དངོས་གཞིའོ། །
ཞེས་དང་། གཞུང་འདིར་ཡང་། མ་བགོས་ན་ཡང་ངོ་། །
ཞེས་གསུངས་སོ། །
དབྱར་རྙེད་བགོད་འཕྱིས་པའི་ལྟུང་བ་འདི་ནི་གོས་ལ་སོགས་པའི་རྙེད་པ་སྦེད་པ་མ་བསྐོས་པའི་དགེ་སློང་རྣམས་ལ་འབྱུང་སྟེ། དེ་སྦེད་པ་མ་བསྐོས་པ་རྣམས་ལའོ། །
ཞེས་གསུངས་པའི་ཕྱིར། ལྟུང་བ་སྔ་མ་གཉིས་དགེ་འདུན་སྤྱི་ལ་འབྱུང་ངམ། གང་ཟག་ལ་འབྱུང་ཞེས་དཔྱད་པར་བྱའོ། །
དམིགས་བསལ་སྦྱིན་བདག་གི་ཚིག་ནི། སྦྱིན་བདག་རང་སླེབས་ནས་ལག་གིས་འབུལ་བར་བྱེད་དོ། །
ཞེས་ནན་ཆགས་ཤིང་སྦྱིན་བདག་དུས་རན་ལ་མ་སླེབ་པར་བགོད་འཕྱིས་པ་ལ་ལྟུང་བ་མེད་དེ། སྦྱིན་བདག་གི་ཚིག་གིས་དབང་མེད་ནའོ། །
ཞེས་གསུངས་སོ། །
སོ་ཐར་གྱི་མདོ་ལས། གོས་སྦྱིན་པའི་དུས་ཀྱི་བར་དུ་བཅང་བར་བྱའོ། །
དེ་ལས་འདས་བར་འཆང་ན་སྤང་བའི་ལྟུང་བྱེད་དོ། །
ཅེས་གསུངས་པའི་གོས་སྦྱིན་པའི་དུས་དེ་ཡང་དགག་དབྱེའི་ཕྱི་དེ་ཉིན་བར་དེ་ཡིན་ཏེ། དགག་དབྱེ་བྱས་པའི་ཕྱི་དེ་ཉིན་བར་དེ་དབྱར་རྙེད་བགོད་རན་ཚད་ཀྱི་དུས་ཡིན་པས་སོ། །
དབྱར་གྱི་ནང་དུ་ཆོས་སྨྲ་བ་ལ་ཡོན་ཕུལ་

༼༢༦༨༽
བ་དང་། དགེ་འདུན་སྤྱི་ལ་འཕྲལ་འཕྲལ་གྱི་མཆོད་སྟོན་ལ་སོགས་པ་དབྱར་གནས་པའི་ཡོན་དུ་དམིགས་པ་མ་ཡིན་པའི་རྙེད་པ་གཞན་རྣམས་ནི་དབྱར་ནང་དུ་འཕྲལ་དུ་བགོས་པས་ཆོག་སྟེ་དབྱར་གནས་པའི་ཡོན་དུ་ཕུལ་བ་མ་ཡིན་པས་སོ། །
འདིའི་ཐད་ཀྱི་རྒྱ་ཆེར་འགྲེལ་ལས། དེ་བཞིན་དུ་དེའི་རྣམ་པར་འབྱེད་པ་ལས་ཀྱང་དགེ་སློང་གིས་གོས་སྦྱིན་པའི་དུས་དང་། སྐབས་མ་ཡིན་པ་གང་ཞེ་ན་སྲ་རྐྱང་མ་བཏིང་བའི་གནས་ན་ནི་སྟོན་ཟླ་ཐ་ཆུང་གི་ཉ་ཚུན་ཆད་དོ། །
སྲ་རྐྱང་འདིང་བའི་གནས་ན་སྟོན་ཟླ་ཐ་ཆུང་གི་ཉ་ཕན་ཆད་ནས་དཔྱིད་ཟླ་འབྲིང་པོའི་ཉའི་བར་ཏེ་དེ་ནི་དགེ་སློང་གིས་ཆོས་གོས་སྦྱིན་པའི་དུས་མ་ཡིན་ལ། ལྷག་མ་རྣམས་ནི་དུས་ཡིན་ནོ། །
ཞེས་གསུངས་པ་ཡིན་ནོ། །
ཞེས་བཤད་པ་ནི་དབྱར་ཕྱི་མ་ཁས་ལེན་དང་འབྲེལ་བའི་དབང་དུ་མཛད་པ་ཡིན་ལ། དེའི་ཚེ་ན་སྟོན་ཟླ་འབྲིང་པོའི་ཚེས་བཅུ་དྲུག་ནས་སྲ་རྐྱང་བཏིང་ནས་སྟོན་ཟླ་ཐ་ཆུང་གི་ཉའི་ཕྱི་དེ་ཉིན་བར་དབྱར་རྙེད་བགོས་ན་རྣམ་འབྱེད་པའི་ལུང་དྲངས་པ་དང་དངོས་སུ་འགལ་ལ། ལུང་དྲངས་པ་འདི་བཞིན་དུ་དཔྱིད་ཟླ་འབྲིང་པོའི་ཉའི་བར་ཐུག་མ་བགོས་ན་དབྱར་རྙེད་བགོད་པ་ཟླ་བ་བཞིའི་འགྱངས་པར་འགྱུར་བས་ཇི་ལྟར་ཡིན་དཔྱད་པར་བྱའོ། །
དགོན་པ་པའི་འབྲལ་སྤང་གི་སྐབས་སུ་པཎ་ཆེན་གྱིས་སྲ་རྐྱང་བཏིང་བ་ལ་ཉེས་མེད་དུ་འཆང་བ་ཡང་དཔྱད་དགོས་ཏེ་སྲ་རྐྱང་བཏིང་བའི་དགོན་པ་བས་སྲ་རྐྱང་

༼༢༦༩༽
བཏིང་ཡོད་ཀྱི་མཚམས་ལས་ཕྱི་རོལ་དུ་ཞག་དྲུག་ལྟ་ཞོག མཚམས་ལས་འདས་པ་ན་དེའི་བྱིན་རླབས་རང་འཇུག་འབྲལ་དུ་བཤད་པའི་ཕྱིར། ཞེས་གསུངས་པ་ནི་མི་འཐད་པར་སེམས་ཏེ། དགེ་སློང་དགོན་པའམ་གཞན་ཡིན་ཡང་རུང་དགེ་སློང་གཅིག་ནས་གསུམ་གྱི་བར་དགེ་འདུན་དུ་མ་ལོངས་པས་སྲ་རྐྱང་བཏིང་བའི་བར་ལ་སྣམ་སྦྱར་མེད་པར་ཡང་གྲོང་ཁྱེར་སོགས་སུ་འགྲོ་བར་གནང་པའི་ཕྱིར་ཏེ། སྲ་རྐྱང་གི་ཕན་ཡོན་འཆད་པ་ན། སྣམ་སྦྱར་མེད་པར་གྲོང་སོགས་འཇུག ཅེས་གསུངས་པའི་ཕྱིར་དང་། མདོ་རྩ་ལས་ཀྱང་། ཆོས་གོས་སྲ་རྐྱང་མ་བཏིང་བས་སྣམ་སྦྱར་མེད་པས་གར་ཡང་འགྲོ་བར་མི་བྱའོ། །

ཞེས་གསུངས་དེའི་ཤུགས་ལ་སྲ་རྐྱང་བཏིང་བས་མཚམས་ཀྱི་ཕྱི་རོལ་སོགས་སུ་ཕྱིན་ཆོ་ག་པ་གནང་བ་ཡིན་ནོ། །
དེས་ན་སྲ་རྐྱང་བཏིང་བས་དགེ་འདུན་མཐའ་དག་གི་མཚམས་ཀྱི་ཕྱི་རོལ་ཏུ་འདས་ན་དེའི་བྱིན་རླབས་རང་འཇུག་འབྲལ་དུ་བཤད་པ་ཡིན་གྱིས། གང་ཟག་ལ་དེ་ལྟར་མ་ཡིན་པས་དགོངས་འཚལ་ལོ། །
མཚམས་ཀྱི་ཕྱི་རོལ་ཉེ་འཁོར་དང་བཅས་པའི་ཉེ་འཁོར་ནི། གཙུག་ལག་ཁང་ངམ། དགོན་གནས་ཀྱི་དབང་དུ་བྱས་ན་དེའི་ཕྱི་ཁོ་ར་ཁོར་ཡུག་ཏུ་འདོམ་རེ་རེ་ཡིན་ལ། སྤྱིར་ནི་མི་ངེས་སོ། །
དགེ་སློང་དགོན་པ་བས་ཞག་དྲུག་གི་བར་དུ་རང་གི་ཆོས་གོས་བྱིན་རླབས་ཅན་དང་འབྲལ་པ་

༼༢༧༠༽
ཉེས་མེད་དུ་གནང་ལ། དེ་ལས་ལྷག་པ་ལ་སྤྱིར་བཏང་བག་ཡངས་སུ་གནང་བ་མེད་ལ། དམིགས་བསལ་ལ་ཆོམ་རྐུན་ལ་སོགས་པའི་བར་ཆད་ཀྱི་དབང་གིས་ཆོས་གོས་ཡོད་པའི་གནས་སུ་མ་སླེབ་པར་ཞག་དྲུག་ལས་ལྷག་པར་འདས་པ་ལ་ཡང་ཉེས་མེད་དུ་གནང་ངོ་། །
ཞག་གི་འབྲལ་བ་ལ་ནི་དེ་ལྟ་བུའི་རྣམ་གཞག་མ་བཤད་ཅིང་། གནས་གཞན་དུ་ཕྱིན་ནས་གལ་ཏེ་རང་གི་ཆོས་གོས་ཡོད་པའི་གནས་སུ་མི་སླེབས་པར་ཤེས་ནས་འབྲལ་སྤང་འབྱུང་དོགས་ན་རྒྱང་རིང་པོ་ནས་རང་གི་ཆོས་གོས་ཀྱི་བྱིན་རླབས་གོས་གཞན་གང་ཡང་རུང་བ་ཞིག་ལ་སྔགས་ཚིག་གིས་ཕྱུང་ནས་བྱིན་གྱིས་བརླབས་པ་དེ་བཅངས་པས་འབྲལ་སྤང་མི་འབྱུང་སྟེ། མདོ་རྩར། གནས་སུ་ཕྱིན་པར་མི་འགྱུར་ན་ཆོས་གོས་ཀྱི་ཕྱུང་སྟེ་གཞན་ལ་བྱིན་གྱིས་བརླབས་པ་ནི་ཆོ་གའི་རྣམ་པའོ། །
ཞེས་གསུངས་སོ། །
དབྱར་གྱི་གོས་རས་ཆེན་གྱི་སྐབས་སུ་འདི་གནང་བའི་གླེང་གཞི་ནི། དགེ་བསྙེན་མ་ས་ག་མཱི་ཀུན་དགའ་རྭ་བར་དགེ་སློང་ཞིག་གིས་ལུས་སྦ་བ་མ་བྱས་པ་བབ་ཆོལ་དུ་ཆུར་ཞུགས་ནས་ཁྲུས་བྱས་པ་མངགས་གཞུག་གཅིག་གིས་མཐོང་སྟེ་འཆར་བ་ལ་བརྟེན་ནས་ཁྲུས་བྱེད་པའི་ཚེ་དབྱར་གྱི་རས་ཆེན་དེ་གནང་བ་ཡིན་ཏེ། ཚིག་ལེ་ལས། སོ་ཀའི་ཟླ་བ་ལྷག་མ་ལ། །
ཁྲུས་དོན་ལུས་རབ་སྦ་བའི་ཕྱིར། །
དབྱར་གོས་མིང་ཅན་རས་ཆེན་གྱི། །
ཆོས་གོས་བརྟུལ་ཤུགས་

༼༢༧༡༽
གྱིས་བཟུང་། །
ཞེས་གསུངས་པའི་ཕྱིར། དེང་སང་འདུལ་བའི་གཞུང་ལ་མ་སྦྱང་པ་དག་གིས་རས་ཆེན་འདི་སྟོན་པས་རབ་བྱུང་རྣམས་ལ་དབྱར་གྱི་ཆར་སྐྱོབ་བྱེད་དུ་གནང་བ་ཡིན་ཟེར་བ་ནི་རྒྱུས་མེད་ཀྱི་ཚོད་གཏམ་མོ། །
ཆར་སྐྱོབ་ཀྱི་གོས་མི་གནང་བ་ནི། དབྱར་གྱི་རིང་ལ་དབྱར་གནས་པ་ཁས་བླངས་ཏེ། དབྱར་མཚམས་ལ་ཞུགས་པའི་རྒྱུ་མཚན་གྱི་ཡིན་ནམ་སྙམ་མོ། །
སྤང་ལྟུང་དེ་དག་ཕྱིར་བཅོས་པའི་ཚུལ་ནི། ལྟུང་བ་འབྱུང་བའི་རྒྱུར་གྱུར་པའི་ཡོ་བྱད་ཀྱི་དངོས་པོ་དེ་དང་། ཕྱིར་བཅོས་མི་བྱེད་ཀྱི་བར་ལ་བླངས་པའི་ཡོ་བྱད་གཞན་ད་ལྟ་ཡོད་བཞིན་པ་དག་ཀྱང་ཞག་གཅིག་གཞན་ལ་བཅོལ་བ་སོགས་ཀྱི་སྤངས་པ་སྔོན་དུ་བཏང་ནས་ཡུལ་དགེ་སློང་གཅིག་དང་གཉིས་ལ་སོགས་པ་གང་ཟག་གི་མདུན་དུ་བཤགས་པ་བྱས་པས་ལྟུང་བ་ལས་ལྡང་ནུས་ཏེ། ཚིག་ལེ་ལས། སྡོམ་བརྩོན་དེ་དོན་ལ་མཁས་པ། །
སྤང་བར་འོས་པ་སྤངས་ནས་ནི། །
དེ་ནས་ལྟུང་དེ་ལས་ལྡང་ཕྱིར། །
ནུབ་ཀྱིས་ཆོད་ནས་བཤགས་པ་བྱ། །
ཞེས་གསུངས་སོ། །
མངོན་མཚན་ཅན་དང་། ཉོ་ཚོང་གི་ལྟུང་བ་གཉིས་ལ་བསྐྱེད་ཐོབ་ཀྱི་དངོས་པོ་དེ་དག་དང་། བྱིན་འཕྲོག་ལ་གང་ཕྲོགས་པའི་དངོས་པོ་དེ་བཤགས་པའི་གོང་དུ་རྩ་བ་ནས་སྤང་དགོས་པར་བཤད་དོ། །
འདིར་དཔྱོད་ལྡན་ལ་དོགས་པ་འདི་འབྱུང་སྟེ། ལྟུང་བའི་རྒྱུར་གྱུར་

༼༢༧༢༽
དངོས་པོ་ཞག་སྤངས་ནས། བཤགས་པ་བྱེད་པ་ལྟུང་བ་ཕྱིར་བཅོས་སུ། །

བཤད་ཚེ་འབྲལ་བའི་སྤང་ལྟུང་ཕྱིར་བཅོས་ལ། །
འབྲལ་བྱའི་ཆོས་གོས་སྤང་ངམ་གཞན་ཞིག་སྤང་། གཉིས་པ་དགེ་སློང་མའི་ཐུན་མོང་མ་ཡིན་པའི་སྤང་ལྟུང་ལ། ལྷུང་བཟེད་ལྷག་པོ་ཞག་འདས་པའི་སྤང་ལྟུང་དང་། ཆོས་གོས་ནམ་རྙེད་པའི་ཉི་མ་དེ་ལ་བྱིན་གྱིས་མི་རློབས་པར་ཞག་འདས་པ་སོགས་ཀྱི་དང་། སྲ་རྐྱང་འབྱིན་སྔས་པའི་དང་། སྲ་རྐྱང་འབྱིན་པའི་དུས་སུ་ཚོགས་པར་མི་བྱེད་པའི་དང་། རིན་པོ་ཆེ་སློང་བའི་སྤང་ལྟུང་བཅུ་བཞི་ཡོད་པ་ལས། དང་པོ་ནི། དགེ་སློང་མས་ལྷུང་བཟེད་ལྷག་པོ་ཞག་གཅིག་ལས་འདས་པར་འཆང་བའི་བཅས་པའི་ཁ་ན་མ་ཐོ་བའོ། གཉིས་པ་ནི། དགེ་སློང་མ་ཆོས་གོས་བྱིན་གྱིས་བརླབ་ཏུ་རུང་བ་ལྔ་པོ་གང་ཡང་རུང་བ་མེད་པས་སླར་ཆོས་གོས་དེ་འབྱོར་བར་གྱུར་པའི་ཉི་མ་དེ་ལ་བྱིན་གྱིས་མ་རླབས་པར། ཞག་ཕྱི་མའི་སྐྱ་རེང་ཤར་བའི་ལྟུང་བ་དང་། ཉི་མ་དང་པོ་ལ་བྱིན་གྱིས་བརླབས་པའི་ཆོས་གོས་དེ་ཡང་སླར་ཟླ་བ་ཕྱེད་གྱི་དུས་སུ་བྱིན་གྱིས་བརླབས་དགོས་པ་ལས་མ་བརླབ་ན་སྤང་ལྟུང་བསྐྱེད་དོ། །
གསུམ་པ་ནི། དགེ་སློང་མའི་དགེ་འདུན་གྱི་དཔྱིད་ཟླ་ར་བའི་ཡར་ཚེས་བཅོ་ལྔའི་སྔ་རོལ་དུ་ཆོམ་རྐུན་གྱིས་བཅོམ་པའི་སྐབས་མ་གཏོགས་པ་སྲ་རྐྱང་འབྱིན་པའི་ལྟུང་བ་དེ་ཡིན་ནོ། །
བཞི་པ་ནི། དགེ་འདུན་མ་སྲ་རྐྱང་འབྱིན་པའི་དུས་སུ་དགེ་སློང་མ་

༼༢༧༣༽
གང་སྲ་རྐྱང་དབྱུང་བ་ལ་ཚོགས་པར་མི་བྱེད་པའི་ལྟུང་བ་དེ་ཡིན་ནོ། །
འདིའི་སྤང་བའི་དངོས་པོ་ནི་རང་གི་སྐལ་བ་ལ་ཐོབ་པའི་སྲ་རྐྱང་གི་རྙེད་པ་དེ་ཡིན་པར་སེམས་སོ། །
ལྔ་པ་ནི། དབྱར་ཁང་གི་དགོས་པའི་ཆེད་མ་ཡིན་པར་དགེ་སློང་མས་དབྱིག་གམ་གསེར་ལ་སོགས་པའི་རིན་པོ་ཆེ་གཞན་ལས་བླངས་ཏེ་ལེན་པའི་ལྟུང་བ་དེ་ཡིན་ནོ། །
གོས་ཟ་བ་ལས་གྱུར་པའི་སྤང་ལྟུང་ནི་གླེགས་བམ་འབྲི་བ་ལ་སོགས་པའི་ཆེད་དུ་རྙེད་པའི་གོས་ཟས་སུ་བསྒྱུར་ཏེ་ཟ་བར་བྱ་བའི་ཕྱིར་འཇོག་ན་སྤང་ལྟུང་ངོ་། །
གོས་ཀྱི་རྒྱུ་ཟ་བ་ལས་གྱུར་པ་དང་། མལ་ཆའི་རྒྱུ་ཟ་བ་ལས་གྱུར་པ་དང་། དབྱར་ཁང་གི་རྒྱུ་ཟ་བ་ལས་གྱུར་པའི་སྤང་ལྟུང་གསུམ་ནི་རིམ་བཞིན་གོས་དང་མལ་ཆ་དང་། དབྱར་ཁང་གི་ཆེད་དུ་ཡོ་བྱད་གང་ཡང་རུང་བ་རྙེད་པ་ཟས་སུ་བསྒྱུར་ཏེ་ཟ་བའི་ཕྱིར་འཇོག་པ་ནི་སྤང་ལྟུང་དུ་འགྱུར། ཟོས་ཟིན་པ་ཉིད་ལ་ནི་སྤང་བའི་དངོས་པོ་མེད་ཟིན་པས་ལྟུང་བྱེད་འབའ་ཞིག་བར་བཤད་དོ། །
སྐྱེ་བོ་མང་པོ་ལ་བསྔོས་པ་རང་ལ་བསྒྱུར་བའི་སྤང་ལྟུང་ནི། དགེ་སློང་མ་བཞི་ཡན་ཆད་ལ་སོགས་པའི་གྲངས་སུ་བཅད་བ་ལ་སྦྱོར་དུ་བཅུག་པའི་དངོས་པོ་དགེ་སློང་མ་རང་ཉིད་ལ་བསྒྱུར་བའི་བཅས་པའི་ཁ་ན་མ་ཐོ་བ་དེ་ཡིན་ནོ། །
དེ་བཞིན་དགེ་འདུན་མ་སྤྱི་ལ་བསྔོས་པ་རང་ལ་བསྒྱུར་བའི་སྤང་ལྟུང་ཡང་བཞི་དང་ལྔ་ལ་སོགས་པའི་གྲངས་སུ་བཅད་པ་མེད་པར་དགེ་འདུན་མ་སྤྱིའི་ཕྱིར་སྦྱོར་དུ་བཅུག་པའི་དངོས་པོ་

༼༢༧༤༽
དགེ་སློང་མ་རང་གཅིག་ཉིད་ལ་བསྒྱུར་བའི་བཅས་པའི་ཁ་ན་མ་ཐོ་བ་དེ་ཡིན་ནོ། །
བཅིང་པ་འགྲོལ་དུ་འཇུག་པའི་སྤང་ལྟུང་ནི། དགེ་སློང་མས་ཆགས་ཡུལ་གྱི་སྐྱེ་བོ་དེ་ཚིག་ཉན་དུ་གཞུག་པའི་ཕྱིར་རང་དབང་བའི་སྤྲོག་མ་ལ་སོགས་པ་རྫས་འཇུག་པའི་ཐུམ་བུ་དེའི་ཁ་འཆིང་དུ་འཇུག་ཅིང་ཡང་ཡང་འགྲོལ་དུ་འཇུག་པའི་བཅས་པའི་ཁ་ན་མ་ཐོ་བ་དེ་ཡིན་ནོ། །
གོས་ལྕི་བ་རྟེན་པའི་སྤང་ལྟུང་ནི། གོས་གང་ལྗིད་ཀྱི་ལྕི་བ་སྲང་བརྒྱ་ལ་སོགས་པ་ཡོད་པ་དང་། རིན་ཐང་གི་ལྕི་བ་ཀ་ཤ་པ་ནི་ཉི་ཤུ་ལ་སོགས་པ་རི་བ་དགེ་སློང་མས་བདག་གིར་བྱེད་པ་དེ་ཡིན་ནོ། །

གོས་ཡང་བ་རྟེན་པའི་སྤང་ལྟུང་ནི། ཀ་ཤི་ཀའི་རས་ཕྲན་དང་། དར་ལ་དང་། དར་གོས་ལ་སོགས་བརྗིད་སྲང་གཉིས་པ་ནས་ལྔ་བའི་བར་དགེ་སློང་མས་བདག་གིར་བྱེད་པའི་བཅས་པའི་ཁ་ན་མ་ཐོ་བ་དེ་ཡིན་ནོ། །
གཉིས་པ་ལྟུང་བྱེད་འབའ་ཞིག་ལ་དགེ་སློང་ཕའི་དང་། མའི་ལྟུང་འབྱེད་འབའ་ཞིག་པ་གཉིས། དང་པོ་ལ་བཅུ་ཚན་དགུ་ཡོད་པ་ལས། བཅུ་ཚན་དང་པོ་ནི། རྫུན་སྐྱོན་དགེ་སློང་ཕྲ་མ་དང་། །
སྐྱོ་སྔོགས་བྱེད་དང་སྟོན་པ་དང་། །
འདོན་དང་གནས་ངན་ལེན་དང་ཆོས། །
ཤེས་ངོར་བྱེད་དང་ཁྱད་དུ་སོད། །
ཅེས་གསུངས་པ་ལྟར་བཅུ་ལས། དང་པོ་ཤེས་བཞིན་དུ་རྫུན་དུ་སྨྲ་བའི་ལྟུང་བྱེད་ནི། གཞུང་ལས་དེ་གཉིས་དང་། ཕམ་པར་འགྱུར་བ་དང་། དགེ་འདུན་ལྷག་མར་གྱུར་པ་གཉིས་ལས་གཞན་པའི་རྫུན་དུ་སྨྲ་བའོ། །
ཞེས་གསུངས་

༼༢༧༥༽
པས་བསྟན། ངོ་བོ་ནི་ཕམ་པ་ལྷག་མ་སྦོམ་པོ་ཉེས་བྱས་དང་བཞི་པོ་གང་རུང་མ་ཡིན་པར་གྱུར་པའི་དགེ་སློང་གིས་རྫུན་སྨྲ་བའི་བཅས་པའི་ཁ་ན་མ་ཐོ་བ་དེ་ཡིན་ནོ། །
ཕམ་པར་གྱུར་པའི་རྫུན་ནི། རྫུན་སྨྲ་བའི་ཕམ་པ་ལྟ་བུའོ། །
དགེ་འདུན་ལྷག་མར་གྱུར་པའི་ནི་བསྙེན་བཀུར་བསྔགས་པ་དང་། གཞི་མེད་ཀྱི་ལྷག་མའོ། སྦོམ་པོར་གྱུར་པའི་ནི། དགེ་འདུན་མཐུན་པ་དབྱེ་བའི་ཕྱིར་དགེ་འདུན་གྱི་དབུས་སུ་ཆོས་མ་ཡིན་པ་ཆོས་སུ་དང་ཆོས་ཆོས་མ་ཡིན་པར་སྨྲ་བའི་རྫུན་གྱི་བཅས་པའི་ཁ་ན་མ་ཐོ་བ་རྣམས་སོ། །
ཉེས་བྱས་སུ་གྱུར་པའི་རྫུན་ནི། གསོ་སྦྱོང་གི་དུས་སུ་ཅི་འདི་ལ་ཁྱེད་ཡོངས་སུ་དག་གམ། ཞེས་ལན་གསུམ་དུ་དྲིས་པ་ལས་ཅང་མི་སྨྲ་བས་འདའ་བར་བྱེད་པའི་ཁ་ན་མ་ཐོ་བ་ལྟ་བུའོ། །
གཉིས་པ་སྐྱོན་ནས་སྨྲ་བའི་ལྟུང་བྱེད་ནི། སྐྱོན་ཉིད་བརྗོད་པར་འདོད་པས་སོ། །
འཇམ་པོས་ཀྱང་རུང་། རྩུབ་པོས་ཀྱང་རུང་ངོ་། །
རུང་བ་མ་ཡིན་པར་བསམ་པ་གང་ཡང་རུང་བས་སྨྲས་ནའོ། །
ཞེས་པས་བསྟན། ངོ་བོ་ནི། དགེ་སློང་གིས་ཡུལ་དགེ་སློང་གཞན་ལ་ཡན་ལག་ཉམས་པ་དང་། རིགས་རུས་སོགས་ཀྱི་སྐྱོན་གང་ཡང་རུང་བ་སྨྲ་བར་བྱེད་པའི་བཅས་པའི་ཁ་ན་མ་ཐོ་བའོ། །
ཕྲ་མ་བྱེད་པའི་ལྟུང་བྱེད་ནི། ཕྲ་མ་བྱེད་འདོད་པས་ཆེ་གེ་མོས་ཅིག་ཟེར་རོ། །
ཞེས་སྨྲས་ནའོ། །
གལ་ཏེ་མིང་ནས་སོ། ཞེས་པས་བསྟན། ངོ་བོ་ནི། དགེ་སློང་གིས་

༼༢༧༦༽
ཡུལ་དགེ་སློང་ཕན་ཚུན་མཐུན་པ་འབྱེད་པར་འདོད་པས་དགེ་སློང་མིང་འདི་ཞེས་བྱ་བས་དགེ་སློང་ཁྱོད་ལ་བརྗོད་པར་མི་འོས་པ་འདི་ལྟ་བུ་ཟེར་རོ། །
ཞེས་པའི་འབྱེད་བྱེད་ཀྱི་ཚིག་སྨྲ་བའི་བཅས་པའི་ཁ་ན་མ་ཐོ་བའོ། །
སྐྱོ་སྔོགས་བྱེད་པའི་ལྟུང་བྱེད་ནི། ཤེས་གཙོའི་དགེ་སློང་གཉིས་ཀྱི་རྩོད་པ་ཉིད་དགེ་འདུན་གྱིས་ལེགས་པར་ཞི་བར་བྱས་པ་ཉིད་ལའོ། །
སྐྱོ་རྫོགས་སོ། །
ཞེས་པས་བསྟན། ངོ་བོ་ནི། དགེ་སློང་ཕན་ཚུན་གྱི་རྩོད་པ་དགེ་སློང་གཞན་དག་གིས་ལེགས་པར་ཞི་བར་བྱས་པ་ལ་དགེ་སློང་གཞན་གྱིས་དེ་ལྟར་ཤེས་ཀྱང་འདི་ནི་ལེགས་པར་མ་བྱས་པའོ། །
སྐྱོན་ཅན་ནོ་ཟེར་བས་སླར་ཡང་རྩོད་པ་དེ་སློང་བར་བྱེད་པའི་བཅས་པའི་ཁ་ན་མ་ཐོ་བའོ། །
ཆོས་སྟོན་པའི་ལྟུང་བྱེད་ནི། སྟོན་པ་ལའོ། །
ཆོས་སོ། །
ཚིག་དྲུག་ལས་ལྷག་པའོ། །
ཞེས་པས་བསྟན། ངོ་བོ་ནི། དགེ་སློང་གིས་ཁྱིམ་པ་མོ་ལ་སྐྱེས་པ་རིག་པ་མེད་པར་སངས་རྒྱས་ཀྱིས་གསུངས་པའི་ཆོས་ཚིག་དྲུག་ལས་ལྷག་པར་སྟོན་པའི་བཅས་པའི་ཁ་ན་མ་ཐོ་བའོ། །
འདོན་པའི་ལྟུང་བྱེད་ནི། བསྙེན་པར་མ་རྫོགས་པ་དང་། ཅིག་ཅར་རམ་འཇུག་ཐོགས་སུ་སྟོན་བྱེད་དུ་གྱུར་པའི་ཆོས་དང་ཡི་གེ་ཡང་འདོན་ནའོ། །

ཞེས་པས་བསྟན། ངོ་བོ་ནི། དགེ་སློང་གིས་བསྙེན་པར་མ་རྫོགས་པ་དང་ལྷན་ཅིག་ཏུ་རྒོད་བག་གིས་ཆོས་འདོན་པའི་ཅ་ཅོ་ཆེན་པོ་བསྒྲགས་པའི་བཅས་པའི་ཁ་ན་མ་ཐོ་བའོ། །
གནས་ངན་ལེན་བརྗོད་པའི་

༼༢༧༧༽
ལྟུང་བྱེད་ནི། ཤེས་གཙོ་བོ་ཉན་པ་པོ་མི་ཤེས་པ་ཉིད་དང་། བསྙེན་པར་མ་རྫོགས་པ་ཉིད་དག་དང་ལྡན་པ་ལའོ། སྨྲས་ནའོ། །
ཕམ་པར་གྱུར་པ་དང་དགེ་འདུན་ལྷག་མ་དག་སོ་སོར་ཡང་རུང་། བསྡུས་པར་ཡང་རུང་ངོ་། །
ཞེས་པས་བསྟན། ངོ་བོ་ནི། དགེ་སློང་གིས་ཕམ་ལྷག་གང་རུང་བྱུང་བའི་དགེ་སློང་ལ་ཡུལ་བསྙེན་པར་མ་རྫོགས་པའི་དྲུང་དུ་དེ་ལྟར་བྱུང་ངོ་ཞེས་སྨྲས་ཤིང་དོན་གོ་བར་བྱེད་པའི་བཅས་པའི་ཁ་ན་མ་ཐོ་བའོ། །
མི་ཆོས་བླ་མ་བརྗོད་པའི་ལྟུང་བྱེད་ནི། བདེན་པ་ཉིད་ནའོ། །
བདེན་པ་མ་མཐོང་བ་བསྙེན་པར་མ་རྫོགས་པ་ལའོ། །
ཞེས་པས་བསྟན། ངོ་བོ་ནི། དགེ་སློང་གིས་ཡུལ་བསྙེན་པར་མ་རྫོགས་པ་དང་། རྫོགས་ཀྱང་བདེན་པ་མ་མཐོང་བ་ལ་དགོས་པ་ཁྱད་པར་ཅན་མེད་བཞིན་དུ་རང་གིས་མི་ཆོས་བླ་མའི་ཡོན་ཏན་ཐོབ་པ་ལ་ཐོབ་བོ་ཞེས་བདེན་པར་སྨྲ་བར་བྱེད་པའི་ཁ་ན་མ་ཐོ་བའོ། །
བཀུར་བ་འདེབས་པའི་ལྟུང་བྱེད་ནི། དགེ་སློང་གིས་དགེ་འདུན་གྱི་ཟས་ཀྱི་རྙེད་པ་མ་ཡིན་པ་དགེ་སློང་གིས་གང་ཟག་ལ་ལོག་པར་བསྔོས་པ་ཡང་དག་པ་མ་ཡིན་པའི་དོན་ཉིད་གཞན་ལ་ཡང་མིང་མ་སྨོས་པར་བརྗོད་ན་ཡང་ངོ་། །
ཞེས་པས་བསྟན། ངོ་བོ་ནི། དགེ་འདུན་གྱི་བྱ་བ་བྱེད་པའི་དགེ་སློང་ལ་དགེ་འདུན་གྱིས་ཡོ་བྱད་ཅུང་ཟད་སྦྱིན་པ་ལ་དགེ་འདུན་འདི་ལ་ཤེས་ངོར་བྱེད་པ་ཡིན་ནོ། །
སྤྱིའི་རྫས་ཆུད་

༼༢༧༨༽
སོན་པ་ཡིན་ནོ། །
ཞེས་དགེ་སློང་གཞན་གྱིས་བཀུར་བ་འདེབས་པར་བྱེད་པའི་བཅས་པའི་ཁ་ན་མ་ཐོ་བའོ། །
ཁྱད་དུ་གསོད་པའི་ལྟུང་བྱེད་ནི། འདུལ་བ་དང་ལྡན་པ་ཉིད་དོ། །
ཞེས་པས་བསྟན། ངོ་བོ་ནི། དགེ་སློང་གིས་འདུལ་བའི་བསླབ་བྱ་ཕྲ་བ་དག་ཁྱད་དུ་གསོད་པའི་ངག་གི་རིག་བྱེད་ཀྱི་ལྟུང་བའོ། །
བཅུ་ཚན་གཉིས་པ་ནི། ས་བོན་འཕྱ་བ་བསྒོ་བ་དང་། །
ཁྲི་དང་འདིངས་དང་སྐྲོད་པ་དང་། །
ཕྱིས་གནོན་འབྱུང་བ་འདེབས་པ་དང་། །
རིམ་པ་གཉིས་སུ་རྩིག་པའོ། །
ཞེས་གསུངས་པ་ལྟར་བཅུ་ལས། དང་པོ། ས་བོན་དང་སྐྱེ་བ་འཇིག་པའི་ལྟུང་བྱེད་ནི་ཤེས་གཙོའོ། །
མ་ཉམས་པ་ཉིད་ལའོ། །
ས་བོན་དང་བྱེའུ་ཁ་ཐོན་པ་རུང་བར་མ་བྱས་པ་དག་གིའོ། །
ཞེས་དང་། ཉམས་པར་གྱུར་པ་ན་དངོས་གཞི་དག་གོ །ཉམས་པར་བྱ་བའི་གྲངས་དག་གིའོ། །
ཞེས་པས་བསྟན། ངོ་བོ་ནི། དགེ་སློང་གིས་དགོས་པ་ཁྱད་པར་ཅན་མེད་བཞིན་དུ་མེ་ལ་སོགས་པ་རུང་བར་མ་བྱས་པ་དག་གི་ས་བོན་དང་མྱུ་གུ་རང་གིས་སམ་གཞན་འཇོམས་སུ་བཅུག་པའི་བཅས་པའི་ཁ་ན་མ་ཐོ་བའོ། །
དེས་མཚོན་ནས་དགེ་སློང་གིས་ལྗོན་ཤིང་བཅད་པར་མི་བྱ། ལོ་ཐོག་རྔ་བ་སོགས་མི་བྱ། ཤིང་འབྲས་མ་སྨིན་པ་དཀྲུག་པར་མི་བྱ་སྟེ་སོ་སོའི་གྲངས་དང་མཉམ་པའི་ལྟུང་བྱེད་བསྐྱེད་དོ། །
འཕྱ་བའི་ལྟུང་བྱེད་ནི། བདག་དང་འབྲལ་བའི་དོན་གྱིས་ཐོས་པར་འཕྱ་ཡང་རུང་། ཟུར་གྱི་ཞོགས་

༼༢༧༩༽
འཕྱས་བྱེད་ཀྱང་རུང་ངོ་། །
ཞེས་པས་བསྟན། ངོ་བོ་ནི། དགེ་འདུན་གྱི་བྱ་བ་བྱེད་པའི་དགེ་སློང་ལ་དགེ་སློང་གཞན་གྱིས་དངོས་སམ་ཟུར་གྱི་འཕྱ་བར་བྱེད་པའི་ལྟུང་བའོ། །
བསྒོ་བ་རྣ་ལ་གཟོན་གྱི་ལྟུང་བྱེད་ནི། དགེ་སློང་གིས་བསྒོ་བ་རྣ་ལ་གཟོན་ནའོ། །
དེར་འདུན་པས་སོ། །
གཞན་དུ་བརྗོད་པས་སོ། །
ཞེས་པས་བསྟན། ངོ་བོ་ནི། དགེ་འདུན་གྱི་ཕྱིར་བཅོས་ལ་འགོད་པའི་ཕྱིར་ལྟུང་བ་གླེང་བ་ན་མི་ཉན་པར་ལན་གཞན་དུ་བརྗོད་པའི་བཅས་པའི་ཁ་ན་མ་ཐོ་བའོ། །

གནས་མལ་ལས་གྱུར་པའི་ལྟུང་བྱེད་ནི། དེ་ལ་དགེ་འདུན་གྱི་གནས་མལ་ཉིད་རང་ངམ་བསྐོས་པས་བླ་གབ་མེད་པར་བཞག་པ་བྱས་པ་ལྟ་བུ་ནི་བྱེད་པ་པོ་དག་ཡིན་ནོ། །
མཐའ་ཐུག་ན་དངོས་གཞིའོ། །
ཞེས་པས་བསྟན། ངོ་བོ་ནི། དགེ་འདུན་གྱིས་ལོངས་སྤྱད་པའི་ཁྲི་དང་ཁྲིའུ་དང་། སྟན་ནང་ཚང་ཅན་དང་། སྔས་ལ་སོགས་པའི་གནས་མལ་དགེ་སློང་ལས་བྱེད་པ་པོས་བླ་གབ་མེད་པའི་གནས་སུ་བཞག་སྟེ། རླན་དང་ཉི་མ་ལ་སོགས་པས་ཆུད་བཟོས་པར་བྱས་པའི་བཅས་པའི་ཁ་ན་མ་ཐོ་བའོ། །
གདིང་བ་ལས་གྱུར་པའི་ལྟུང་བྱེད་ནི། དགེ་འདུན་གྱི་གཙུག་ལག་ཁང་ཉིད་དང་། རྔོ་བ་དང་། བྱེ་མའི་གཞི་ཉིད་ལ་སོགས་པའི་བདག་ཉིད་མ་ཡིན་པ་ཉིད་དང་། དེ་ལྟ་བུའི་ཉེས་དམིགས་ཡོད་པ་ཉིད་ཀྱི་ས་གཞིར་རང་དང་བསྐོས་པས་གདིང་བ་བྱས་པས་ཉིད་ལྟ་བུ་ནི་བྱེད་པ་པོ་དག་ཡིན་ནོ། །
ཞེས་པས་བསྟན། ངོ་བོ་ནི། དགེ་འདུན་

༼༢༨༠༽
བཞུགས་པའི་གནས་སུ་རྩ་དང་ལོ་མའི་ཚོགས་དགེ་སློང་ལས་བྱེད་པ་པོས་དང་པོར་བཏིང་སྟེ་སླར་མ་བསྡུས་པར་རང་དགར་འཇོག་པར་བྱེད་པའི་བཅས་པའི་ཁ་ན་མ་ཐོ་བའོ། །
སྐྲོད་པའི་ལྟུང་བྱེད་ནི། གལ་ཏེ་དེ་ལ་གནོད་པ་དང་། དགེ་འདུན་འཁྲུག་པ་སྐྱེ་བ་ཉེ་བར་ཞི་བར་མི་འགྱུར་བའི་གཉེན་པོར་འདོད་པ་མ་ཡིན་ནའོ། །
སྐྲོད་པ་ལའོ། །
གཞན་གྱིས་ཀྱང་ངོ་། །
གཞན་གྱི་རྗེས་སུ་འཇུག་པས་ཀྱང་ངོ་། །
ཞེས་པས་བསྟན། ངོ་བོ་ནི། གནོད་པ་དང་འཁྲུག་པ་ཞི་བའི་དགོས་པ་མེད་པར་དགེ་སློང་གིས་དགེ་སློང་གཞན་ལ་གནོད་པའི་བསམ་པས་དེ་གཙུག་ལག་ཁང་ནས་སྐྲོད་པའི་ལྟུང་བའོ། །
ཕྱིས་གནོན་བྱེད་པའི་ལྟུང་བྱེད་ནི། ན་བ་དང་འཇིགས་པའི་དབང་མ་གཏོགས་པར་ཡིས་གནོན་བྱེད་པ་ལའོ། །
ཞེས་པས་བསྟན། ངོ་བོ་ནི། ན་བ་དང་འཇིགས་པ་བྱུང་བའི་དགོས་སྐབས་མ་གཏོགས་པར་དགེ་སློང་གཞན་དགེ་སློང་རང་གི་ལུས་ཀྱིས་བརྫིས་ཤིང་གནོད་པར་བྱེད་པའི་ལྟུང་བའོ། །
རྩ་བ་འབྱུང་བ་ལ་འདུག་པའི་ལྟུང་བྱེད་ནི། དགེ་འདུན་གྱི་གཙུག་ལག་ཁང་གི་སྟེང་གི་ཐོག་ཉིད་ནི་བྱེད་པ་པོའོ། །
ཞེས་དང་། གནོན་པ་ལའོ། །
ཤེས་གཙོའོ། །
ཞེས་བསྟན། ངོ་བོ་ནི། དགེ་སློང་གཞན་ལ་གནོད་པའི་ཕྱིར་དུ་དགེ་སློང་གི་ལུས་ཀྱི་ལྕིད་ཀྱིས་ཁྲི་རྐང་གནོན་པར་བྱེད་པའི་བཅས་པའི་ཁ་ན་མ་ཐོ་བའོ། །
སྲོག་ཆགས་དང་བཅས་པ་ལ་སྤྱོད་པའི་ལྟུང་བྱེད་ནི། མདོ་ལས། །

༼༢༨༡༽
འདེབས་པ་དང་། ཞེས་དང་། འདིར་རང་སྤྱོད་པའི་དོན་ཉིད་དེ་ལས་གཞན་ལའོ། །
ཞེས་པས་བསྟན། ངོ་བོ་ནི། དགེ་སློང་གིས་གཞན་དོན་དུ་སྲོག་ཆགས་དང་བཅས་པའི་ཆུ་དང་རྩྭ་དང་ཤིང་ལ་སོགས་པ་ལ་དེར་ཤེས་བཞིན་དུ་ལོངས་སྤྱོད་པའི་བཅས་པའི་ཁ་ན་མ་ཐོ་བའོ། །
རིམ་པ་ལྷག་པར་རྩིག་པའི་ལྟུང་བྱེད་ནི། ཕ་གུའི་རིམ་པ་གསུམ་ལས་ལྷག་པར་རྩིག་པར་བྱས་པ་ལའོ། །
གཞན་གྱིས་ཀྱང་ངོ་། །
ཉི་མ་དེ་ལའོ། །
ཞེས་པས་བསྟན། ངོ་བོ་ནི། དགེ་སློང་གིས་ཆར་ཆུས་འཇིགས་པ་ཡོད་པའི་ཚེ། ཆར་ཆུ་སྐྱོབས་པའི་གཡོགས་མ་བྱས་པར་ཉི་མ་གཅིག་ལ་ཕ་གུ་རིམ་པ་གསུམ་ལས་ལྷག་པར་བརྩིགས་པའི་བཅས་པའི་ཁ་ན་མ་ཐོ་བའོ། །
བཅུ་ཚན་གསུམ་པ་ནི། མ་བསྐོས་ཉི་མ་ནུབ་པ་དང་། །
ཟས་དང་ཆོས་གོས་གཉིས་དག་དང་། །
དོན་མཐུན་གྲུ་དང་དབྱེན་པ་གཉིས། །
དགེ་སློང་མ་ཡིས་སྦྱོར་བཅུག་པའོ། །
ཞེས་གསུངས་པ་ལྟར་བཅུ་ལས། །
དང་པོ་མ་བསྐོས་པར་སྟོན་པའི་ལྟུང་བྱེད་ནི། མ་བསྐོས་པ་དགེ་སློང་མ་ལ་སྟོན་ནའོ། །
ཞེས་པས་བསྟན། ངོ་བོ་ནི། དགེ་སློང་གི་དགེ་འདུན་གྱིས་དགེ་སློང་མའི་སྟོན་པར་མ་བསྐོས་བཞིན་དུ་དགེ་སློང་གིས་དགེ་སློང་མ་ལ་ཆོས་སྟོན་པའི་བཅས་པའི་ཁ་ན་མ་ཐོ་བའོ། །

ཉི་མ་ནུབ་ནས་སྟོན་པའི་ལྟུང་བྱེད་ནི། ཤེས་གཙོའོ། །
ཉི་མ་ནུབ་པ་ཉིད་ལའོ། །
མཚན་ཐོག་ཐག་ཏུ་ཆོས་སྟོན་པ་མ་གཏོགས་པར་དགེ་སློང་མ་ལ་སྟོན་ནའོ། །
ཞེས་

༼༢༨༢༽
པས་བསྟན། ངོ་བོ་ནི། དགག་དབྱེ་བྱས་པའི་མཚན་མོ་ལྟ་བུ་མཚན་ཐོག་ཐག་ཏུ་ཆོས་སྟན་པའི་སྐབས་མ་གཏོགས་པར་དགེ་སློང་གིས་དགེ་སློང་མ་ལ་ཉི་མ་ནུབ་རྗེས་སུ་དེར་ཤེས་བཞིན་དུ་ཆོས་སྟོན་པའི་བཅས་པའི་ཁ་ན་མ་ཐོ་བའོ། །
མདོ་རྩར། ཉི་མ་ནུབ་ཀྱི་བར་དུ་སྟོན་པའི་ལྟུང་བྱེད་དོ། །
གསུངས་པས་དགོངས་པ་བླང་དགོས་སོ། །
ཟས་ཅུང་ཟད་ཙམ་གྱི་ཕྱིར་སྟོན་པའི་ལྟུང་བྱེད་ནི། དགེ་སློང་དེ་ལྟར་གྱུར་པ་མིན་པ་ལ་ཟས་ཅུང་ཟད་ཙམ་གྱི་ཕྱིར་དགེ་སློང་མ་ལ་སྟོན་ཏོ། །
ཞེས་སྨྲ་ནའོ། །
ཞེས་པས་བསྟན། ངོ་བོ་ནི། དགེ་སློང་མ་ལ་ཆོས་སྟོན་པའི་དགེ་སློང་རྣམ་པར་དག་པས་ཟས་ཀྱི་ཆེད་དུ་མ་ཡིན་པར་ཆོས་སྟོན་པ་ལ་དགེ་སློང་གཞན་གྱིས་འདི་ནི་ཟས་ཅུང་ཟད་ཙམ་གྱི་ཕྱིར་ཆོས་སྟོན་ཏོ། །
ཞེས་བཀུར་བ་འདེབས་པའི་བཅས་པའི་ཁ་ན་མ་ཐོ་བའོ། །
གོས་བྱེད་པའི་ལྟུང་བྱེད་ནི། ཤེས་གཙོའོ། །
དགེ་སློང་མ་ཉེ་དུ་མ་ཡིན་པ་ཉིད་ལའོ། །
གོས་བྱེད་ནའོ། ཞེས་པས་བསྟན། ངོ་བོ་ནི། དགེ་སློང་གིས་དགེ་སློང་མ་ཉེ་དུ་མ་ཡིན་པ་ལ་མ་ཡིན་པ་ཤེས་བཞིན་དུ་དེའི་ཆོས་གོས་དྲ་བ་དང་ཚེམ་པར་བྱེད་པའི་བཅས་པའི་ཁ་ན་མ་ཐོ་བའོ། །
གོས་སྦྱིན་པའི་ལྟུང་བྱེད་ནི། གོས་སྦྱིན་ནའོ། །
ཞེས་པས་བསྟན། ངོ་བོ་ནི། དགེ་སློང་གིས་དགེ་སློང་མ་ཉེ་དུ་མ་ཡིན་པ་ལ་མ་ཡིན་པར་ཤེས་བཞིན་དུ་གོས་སྦྱིན་པའི་བཅས་པའི་ཁ་ན་མ་ཐོ་བའོ། །
དགེ་སློང་མ་དང་ལྷན་ཅིག་

༼༢༨༣༽
ལམ་དུ་འགྲོ་བའི་ལྟུང་བྱེད་ནི། འཇིགས་པ་དང་བཅས་པའི་ལམ་ཉིད་དུ་འགྲོ་ན་ཐབས་ཅིག་ཏུ་ཞུགས་ཤིང་ཐ་མི་དད་པར་འགྲོ་བ་ཉིད་མ་གཏོགས་པར་དགེ་སློང་མ་གཅིག་དང་ཡང་ལམ་ལས་འདའ་ཞིང་འགྲོ་ནའོ། །
རྒྱང་གྲགས་རེ་རེའོ། །
ཞེས་པས་བསྟན། ངོ་བོ་ནི། འཇིགས་ཉེན་གྱི་དགོས་པ་མེད་བཞིན་དུ་དགེ་སློང་གང་དགེ་སློང་མ་དང་ལྷན་ཅིག་ལམ་དུ་རྒྱང་གྲགས་ཚུན་འགྲོ་བར་བྱེད་པའི་བཅས་པའི་ཁ་ན་མ་ཐོ་བའོ། །
རྒྱང་གྲགས་ཕྱེད་རེར་འགྲོ་ན་ཉེས་བྱས་འབྱུང་ངོ་། །
དགེ་སློང་མ་དང་ལྷན་ཅིག་ཁྲུར་འཇུག་པའི་ལྟུང་བྱེད་ནི། འགྲམ་གཉིས་འཇིགས་པ་དང་བཅས་པ་ཉིད་མ་གཏོགས་པར་འཐམས་ནས་ཅིག་ཅར་གྲུ་གཅིག་གི་ལམ་ལས་འདའ་ཞིང་འགྲོ་ནའོ། །
ཞེས་པས་བསྟན། ངོ་བོ་ནི། ཆུ་འགྲམ་ཕན་ཚུན་ལ་འཇིགས་པ་ཡོད་པའི་སྐབས་མ་གཏོགས་དགེ་སློང་གང་དགེ་སློང་མ་དང་ལྷན་ཅིག་གྲུར་ཞུགས་ནས་ཆུ་བོའི་གཞུང་ལ་རྒྱང་གྲགས་ཚུན་འགྲོ་བའི་བཅས་པའི་ཁ་ན་མ་ཐོ་བའོ། །
ཆུ་བོའི་ཐད་ཀར་ཕ་རོལ་དུ་འགྲོ་བ་ལ་ལྟུང་བ་མེད་དོ། །
དབེན་པ་སྐྱབས་ཡོད་ན་འདུག་པ་དང་འགྲེང་བའི་ལྟུང་བྱེད་གཉིས་ནི། བུད་མེད་གཅིག་པོ་ཉིད་དང་། སྐྱེ་བོའི་རྒྱུ་འགྲུལ་མེད་པ་ཉིད་ཀྱི་ཕྱོགས་དབེན་པ་ཉིད་དང་། སྐྱབས་དང་བཅས་པ་ཉིད་དང་། བར་འདོམ་གང་ཉིད་ནི་བྱེད་པ་པོ་དག་ཡིན་ནོ། །
འདུག་པ་ལའོ། །
ཞེས་དང་། དགེ་སློང་མ་དང་ངོ་། །
འགྲེང་བ་ལའོ། །
ཞེས་

༼༢༨༤༽
པས་བསྟན། ངོ་བོ་ནི། རིམ་བཞིན་སྐྱེ་བོའི་རྒྱུ་འགྲུལ་མེད་པའི་ཕྱོགས་དབེན་པ་དང་། རྩིག་པ་སོགས་ཀྱི་སྐྱབས་དང་བཅས་པ་ཉིད་དུ་དགེ་སློང་གང་བུད་མེད་དང་བར་འདོམ་གང་ཡོད་སར་ལྷ་ཅིག་ཏུ་ས་ལ་འདུག་པ་དང་། དེར་དགེ་སློང་གང་དགེ་སློང་མ་དང་བར་འདོམ་གང་ཡོད་སར་ལྷན་ཅིག་འགྲེང་བའི་བཅས་པའི་ཁ་ན་མ་ཐོ་བའོ། །

དགེ་སློང་མས་ཟས་སྦྱོར་དུ་བཅུག་པའི་ལྟུང་བྱེད་ནི། ཤེས་གཙོ་བོའོ། །
དགེ་སློང་མས་སྦྱོར་དུ་བཅུག་པ་ཉིད་ལའོ། །
ཡང་དག་པ་མ་ཡིན་པའི་ཡོན་ཏན་དག་གིས་སོ། །
ཞེས་དང་། ཟོས་ནའོ། །
དེ་ནི་མིད་ན་དེའོ། །
ཞེས་པས་བསྟན། ངོ་བོ་ནི། དགེ་སློང་གང་རང་ལ་ཐོས་པ་ལ་སོགས་པའི་ཡོན་ཏན་ཕུན་སུམ་ཚོགས་པ་མེད་བཞིན་དུ་དགེ་སློང་མ་ཉེ་དུ་མ་ཡིན་པས་སྦྱིན་བདག་གི་རྩར་དགེ་སློང་གི་ཡོན་ཏན་བསྔགས་ནས་ཟས་སྦྱོར་དུ་བཅུག་སྟེ་ཟོས་ཤིང་མགུལ་དུ་མིད་པའི་བཅས་པའི་ཁ་ན་མ་ཐོ་བའོ། །
བཅུ་ཚན་བཞི་པ་ནི། ཡང་ཡང་དང་ནི་འདུག་ནས་ཅིག ཕྱེ་དང་བཅའ་དང་སྟོབ་པ་དང་། །
འདུས་དང་དུས་མིན་སོག་འཇོག་དང་། ཁ་ནས་མིད་དང་གསོད་པ་ཉིད། །
ཅེས་གསུངས་པ་ལྟར་བཅུ་ལས། དང་པོ་ཡང་ཡང་ཟ་བའི་ལྟུང་བྱེད་ནི། ཅིག་ཅར་དུ་ཡང་རུང་། ཕྱིས་ཀྱང་རུང་སྟེ་གོས་ཀྱི་རྙེད་པ་མེད་པའི་མགྲོན་དུ་བོས་པ་གཉིས་པ་རྙེད་ནའོ། །
ཞེས་དང་། ཟོས་ན་དངོས་གཞིའོ། །
ཞེས་པས་

༼༢༨༥༽
བསྟན། ངོ་བོ་ནི། ན་བ་དང་ལས་བྱེད་པ་དང་། ལམ་དུ་འོང་བ་དང་། མུ་གེའི་སྐབས་མ་ཡིན་པར་ཉི་མ་གཅིག་གི་ནང་དུ་དགེ་སློང་གིས་ཁྱིམ་པ་ཉེ་དུ་མ་ཡིན་པ་ལ་ཁ་ཟས་ཀྱི་བསོད་སྙོམ་གཉིས་གཅིག་ཅར་རམ་སྔ་ཕྱིར་རྙེད་ཀྱང་རུང་། ཡང་ཡང་ལོངས་སྤྱོད་པའི་བཅས་པའི་ཁ་ན་མ་ཐོ་བའོ། །
འདུག་གནས་སུ་ཟ་བའི་ལྟུང་བྱེད་ནི། ཆོས་འདི་བ་མ་ཡིན་པ་བདག་པོ་ཁྱིམ་པ་དང་བཅས་པ་ཡ་མཚན་ཅན་ཐམས་ཅད་མ་ཡིན་པའི་འདུག་གནས་སོ། །
མི་ན་བ་ལའོ། །
ཞེས་དང་། དེས་ཟོས་ན་ཟོས་པ་ལ་དངོས་གཞིའོ། །
ཞེས་པས་བསྟན། ངོ་བོ་ནི། མུ་སྟེགས་པའི་རབ་བྱུང་ཡོད་པའི་ཁྱིམ་པའི་གནས་སུ་དགེ་སློང་ནད་པ་མ་ཡིན་པས་ཞག་གཅིག་ལས་ལྷག་པ་གནས་ཏེ་ཁ་ཟས་ལ་ལོངས་སྤྱོད་པའི་བཅས་པའི་ཁ་ན་མ་ཐོ་བའོ། །
ལྷུང་བཟེད་ཕྱེད་དོ་གསུམ་ཙམ་ལས་ལྷག་པར་ལེན་པའི་ལྟུང་བྱེད་ནི། སྟོབ་པའི་འོ། ཡོངས་སུ་མ་སྤགས་པར་རོ། །
ཞེས་པ་ནས་ཟོས་པ་ནའོ། །
ཞེས་དང་། ཚིག་ལེར། ཅི་བདེར་སྟོབས་པ་མ་ཡིན་པར། །
དགེ་སློང་ཕྱེ་དང་འཁུར་བ་ཡིས། །
གང་བའི་ལྷུང་བཟེད་གཉིས་གསུམ་ལས། །
ལྷག་པར་ལེན་ན་ལྟུང་བྱེད་ཡིན། ཞེས་པས་བསྟན། ངོ་བོ་ནི། ཁྱིམ་པ་ཉེ་དུ་མ་ཡིན་པ་ལ་དགེ་སློང་གིས་དུས་གཅིག་ཏུ་ལྷུང་བཟེད་གཉིས་སམ་གསུམ་ཁེངས་པ་ལས་ལྷག་པའི་ཕྱེ་དང་འཁུར་བ་བླངས་ནས་ལོངས་

༼༢༨༦༽
སྤྱད་པའི་བཅས་པའི་ཁ་ན་མ་ཐོ་བའོ། །
སྤང་པ་ཟ་བའི་ལྟུང་བྱེད་ནི། མདོ་ལས། བཅའ་དང་ཞེས་དང་། གཞུར་འདིར་ཤེས་གཙོ་བོའོ། །
སྤངས་པ་ཉིད་དང་ལྷག་པོར་མ་བྱས་པ་ཉིད་དག་གོ །ཟོས་ནའོ། །
ཞེས་པས་བསྟན། ངོ་བོ་ནི། ན་བ་ལ་སོགས་པའི་དུས་མ་ཡིན་པར་ཟ་བ་དང་བཅའ་བ་དུས་སུ་རུང་བ་ལོངས་སྤྱད་ཚར་ནས་མི་ཟ་བའི་བསམ་པས་སྤངས་པ་ལྷག་པོར་གྱི་ཆོ་ག་མ་བྱས་པར་དགེ་སློང་དེས་ལོངས་སྤྱད་པའི་བཅས་པའི་ཁ་ན་མ་ཐོ་བའོ། །
དུས་རུང་གི་ཟ་བ་ལྔ་དང་བཅའ་བ་ལྔ་ནི། ཚིག་ལེ་ལས། སྣ་ཚོགས་ཆན་དང་ཟན་དང་ཤ། །
ཕྱེ་དང་འཁུར་བ་ཟ་བ་སྟེ། །
རྩ་བ་སྡོང་པོ་མེ་ཏོག་འབྲས། །
ལོ་མ་ཡང་ནི་བཅའ་བ་ལྔ། །
ཞེས་གསུངས་པ་ལྟར་རོ། །
ཀ་ར་དང་བུ་རམ་ནི་སྤྱིར་བཅའ་བ་ཡིན་ཀྱང་དུས་རུང་གི་བཅའ་བ་མ་ཡིན་ནོ། །
སྤངས་པ་སྟོབ་པའི་ལྟུང་བྱེད་ནི། སྟོབ་ནའོ། །
དགེ་སློང་ལའོ། །
ཞེས་པས་བསྟན། ངོ་བོ་ནི། དགེ་སློང་གཞན་གྱིས་སྤངས་པའི་ཟས་ལྷག་བོར་གྱི་ཆོ་ག་མ་བྱས་པར་དགེ་སློང་གིས་དགེ་སློང་དེ་ལ་སྟོབ་པར་བྱེད་པའི་བཅས་པའི་ཁ་ན་མ་ཐོ་བའོ། །

འདུས་ཤིང་ཟ་བའི་ལྟུང་བྱེད་ནི། ཤེས་གཙོའོ། །
སོ་སོར་ངེས་པའི་ཟས་ཀྱི་གནས་ཅན་དག་ལས་གཞན་པའི་དགེ་སློང་དགེ་འདུན་དུ་གྱུར་པ་མཚམས་ཀྱི་ནང་ན་གནས་པ་དག་གི་ཟན་ལྷན་ཅིག་མ་ཡིན་པ་ཉིད་ལའོ། །
ལྷན་ཅིག་པའི་འོ། །
ཞེས་པས་བསྟན། ངོ་བོ་

༼༢༨༧༽
ནི། མཚམས་ནང་ཅིག་ཏུ་དགེ་འདུན་སྤྱི་དང་བསམ་པ་མི་མཐུན་པས་དགེ་སློང་གསུམ་ལ་སོགས་པ་དགེ་འདུན་སྤྱི་ལས་ལོགས་སུ་འདུས་ནས་ཁ་ཟས་ལ་ལོངས་སྤྱོད་པའི་བཅས་པའི་ཁ་ན་མ་ཐོ་བའོ། །
དུས་མ་ཡིན་པར་ཟ་བའི་ལྟུང་བྱེད་ནི། རང་གླིང་གི་ཕྱེད་ཡོལ་ནས་སྐྱ་རེང་འཆར་བའི་བར་དུ་ནི་དུས་མ་ཡིན་ནོ། །
དེ་ཉིད་ལ་ཤེས་གཙོའོ། །
ཟ་བར་བྱེ་བ་དང་། བཅའ་བར་བྱ་བ་ཟོས་ནའོ། །
ཞེས་དང་། སུམ་བརྒྱ་བར། རང་གླིང་སྐྱ་རེང་དང་པོ་སོགས་བཟུང་ནས། ཉི་མ་ཕྱེད་བར་འདིར་ནི་དུས་ཡིན་ཏེ། དེ་ཡོལ་གང་ཞིག་དུས་རུང་ཟ་བྱེད་དེ། །
ཉེས་བྱས་ལྕགས་ཀྱི་གོང་དུའི་ཟས་རྣམས་ཟ། །
ཞེས་པས་བསྟན། ངོ་བོ་ནི། དགེ་སློང་བསམ་པ་རང་བཞིན་དུ་གནས་པས་རང་གླིང་གི་ཉི་མ་ཕྱེད་ཡོལ་ནས་སྐྱ་རེང་མ་ཤར་གྱི་བར་དུ་དུས་རུང་གི་ཟས་ལ་ལོངས་སྤྱོད་པའི་བཅས་པའི་ཁ་ན་མ་ཐོ་བའོ། །
གསོག་འཇོག་བྱས་པ་ཟ་བའི་ལྟུང་བྱེད་ནི། སྔ་དྲོ་བའི་ཟས་བྱིན་ལེན་བྱས་པ་ཕྱི་དྲོ་བའི་ཟས་སུ་དང་། དེ་ཐུན་ཚོད་ལས་འདས་པ་ལྟ་བུ་ནི་གསོག་འཇོག་བྱས་པ་ཡིན་ནོ། །
ཞེས་པས་བསྟན། ངོ་བོ་ནི། སྨན་རྣམ་པ་བཞི་གང་རུང་བྱིན་རླབས་ཀྱི་མཐའ་འམ་ལོངས་སྤྱོད་ཀྱི་མཐའ་གཞིག་ནས་གསོག་འཇོག་བྱས་པ་དགེ་སློང་གིས་ཟ་བར་བྱེད་བཅས་པའི་ཁ་ན་མ་ཐོ་བའོ། །
བྱིན་ལེན་མ་བྱས་པར་ཟ་བའི་ལྟུང་བྱེད་ནི། ཤེས་གཙོའོ། །

༼༢༨༨༽
བྱིན་ལེན་མ་སྟབ་པ་ཉིད་ལའོ། །
ཞེས་པས་བསྟན། ངོ་བོ་ནི། དགེ་སློང་གིས་སྨན་རྣམ་པ་བཞི་གང་ཡང་རུང་བ་བྱིན་ལེན་མ་བྱས་པར་ཟོས་ཤིང་མགུལ་བ་ནས་མིད་དེ་ལོངས་སྤྱོད་པའི་བཅས་པའི་ཁ་ན་མ་ཐོ་བའོ། །
ཟས་གསོད་པ་སློང་བའི་ལྟུང་བྱེད་ནི། འོ་མ་དང་ཞོ་དང་། མར་དང་། ཉ་ཤ་དང་། ཤ་སྐམ་ལྟ་བུ་ནི་ཟས་བསོད་པ་ཡིན་ནོ། །
ཞེས་པ་ནས། རང་གིས་བླང་སྟེ་ཟོས་ནའོ། །
ཞེས་པས་བསྟན། ངོ་བོ་ནི། དགེ་སློང་གིས་ཁྱིམ་པ་ཉེ་དུ་མ་ཡིན་པ་ལ་ཟས་བཟང་པོ་བསླངས་ནས་ལོངས་སྤྱོད་པའི་བཅས་པའི་ཁ་ན་མ་ཐོ་བའོ། །
གཞན་སློང་དུ་བཅུག་པ་ལ་ནི་ཉེས་བྱས་འབྱུང་ངོ་། །
བཅུ་ཚན་ལྔ་པ་ནི། སྲོག་ཆགས་བཅས་དང་ཉལ་སར་འདུག །འགྲེང་དང་གཅེར་བུར་དམག་དང་ནི། །
ཞག་གཉིས་བཤམ་དཀྲུག་འགྲོ་བ་དང་། །
བརྡེག་དང་ཟས་དང་གནས་ངན་ལེན། ཞེས་གསུངས་པ་ལྟར་བཅུ་ལས། དང་པོ་རང་དོན་དུ་སྲོག་ཆགས་དང་བཅས་པའི་ཆུ་སོགས་ལ་ལོངས་སྤྱོད་པའི་ལྟུང་བྱེད་ནི། རང་སྤྱོད་པའི་དོན་ཉིད་ལ་འཇུག་པ་དང་། འཇུག་ཏུ་འཇུག་པ་དག་ལའོ། །
ཤེས་གཙོའོ། སྲོག་ཆགས་དང་བཅས་པ་ཉིད་ལའོ། །
ཞེས་པས་བསྟན། ངོ་བོ་ནི། དགེ་སློང་གིས་རང་དོན་དུ་སྲོག་ཆགས་དང་བཅས་པའི་ཆུ་དང་རྩ་སོགས་ལ་ལོངས་སྤྱོད་པ་དང་། གཞན་ཡང་དེ་ལ་སྤྱོད་དུ་འཇུག་པའི་བཅས་པའི་ཁ་ན་མ་ཐོ་བའོ། །
ཉལ་པོ་བྱེད་པར་བཤོམས་

༼༢༨༩༽
པའི་ཁྱིམ་ན་འདུག་པའི་དང་། དེ་ན་འགྲེང་པའི་ལྟུང་བྱེད་ནི། བཞུགས་པའམ། ཕྱོགས་པའོ། །
འཁྲིག་པའོ། །
སྐྱེས་པ་དང་བུད་མེད་ལའོ། །
ཞེས་པ་ནས། མངོན་སུམ་དུ་བརྣག་པས་འདུག་ནའོ། །
ཞེས་དང་། དབེན་པར་བརྣག་པས་འགྲེང་པའོ། །
སྐྱབས་ཡོད་པར་རོ། །
ཞེས་པས་བསྟན། ངོ་བོ་ནི། རིམ་བཞིན་ཁྱིམ་པ་ཕོ་མོ་ཉལ་པོ་བྱེད་པར་བཞུགས་པའམ། ཕྱོགས་པའི་ནང་ན་དགེ་སློང་འདུག་པའི་དང་། དེ་ན་དགེ་སློང་འགྲེང་བའི་བཅས་པའི་ཁ་ན་མ་ཐོ་བའོ། །

གཅེར་བུ་བ་ལ་ཟས་སྦྱིན་པའི་ལྟུང་བྱེད་ནི། ཕོ་ཡང་རུང་མོ་ཡང་རུང་བ་ལའོ། །
ཉེ་དུ་དང་རབ་ཏུ་བྱུང་བ་ལ་ལྟོས་པ་དང་། ནད་པ་མ་གཏོགས་སོ། །
རྟགས་འདི་དང་རབ་ཏུ་བྱུང་བ་འདི་མེད་པ་གཅེར་བུའོ། །
ཞེས་པ་ནས། རང་གིས་སྦྱིན་ནའོ། །
ཞེས་པས་བསྟན། ངོ་བོ་ནི། དགེ་སློང་གིས་ཉེ་དུ་སོགས་དམིགས་བསལ་མ་གཏོགས་པ་ཆོས་འདི་བའི་རྟགས་དང་མི་ལྡན་པའི་གཅེར་བུ་བ་ཕོ་མོ་གང་ཡང་རུང་བ་ལ་ཟ་བ་དང་བཅའ་བ་རུང་བ་དག་རང་གིས་སྦྱིན་པའི་བཅས་པའི་ཁ་ན་མ་ཐོ་བའོ། །
དམག་ལ་བལྟ་བའི་ལྟུང་བྱེད་ནི། གཡུལ་ལ་མངོན་པར་དགའ་བའི་དམག་ལ་བལྟ་བའི་དོན་ཉིད་ཀྱིས་སོ། །
ཞེས་པ་ནས། འཕགས་པའི་ཉེ་འཁོར་གྱི་མཐའ་ལས་འདས་ཏེ་མཐོང་ནའོ། །
ཞེས་པས་བསྟན། ངོ་བོ་ནི། རྒྱལ་པོ་སོགས་ཀྱིས་བཀུག་པ་དང་། འཇིགས་པའི་དབང་གིས་མ་ཡིན་པར། 

༼༢༩༠༽
དགེ་སློང་གིས་དགེ་འདུན་གྱི་མཚམས་ཀྱི་ཉེ་འཁོར་ལས་འདས་ཏེ་དམག་གི་ཚོགས་ལ་བལྟ་བའི་བཅས་པའི་ཁ་ན་མ་ཐོ་བའོ། །
དམག་གི་ནང་ན་གནས་པའི་ལྟུང་བྱེད་ནི། དེ་དག་མེད་པར་དེར་ཉིན་མཚན་གཉིས་ལས་ལྷག་པར་འདུག་ནའོ། །
ཞེས་པས་བསྟན། ངོ་བོ་ནི། དགོས་པ་ཁྱད་པར་ཅན་མེད་བཞིན་དུ་དགེ་སློང་གིས་དམག་གི་ནང་དུ་ཞག་གཉིས་ལས་ལྷག་པར་འདུག་པའི་བཅས་པའི་ཁ་ན་མ་ཐོ་བའོ། །
བཤམས་པ་དཀྲུག་པའི་ལྟུང་བྱེད་ནི། དཔུང་གི་ཡན་ལག་རྣམས་ནི་བྱེད་པ་པོ་ཉིད་དོ། །
ཞེས་པ་ནས། རེག་པ་དང་བཤམས་པ་དཀྲུག་པ་དང་། བལྟ་བའི་ཕྱིར་འཕགས་ཤིང་ཉེ་འཁོར་གྱི་མཐའ་ལས་འདས་ཏེ་མཐོང་བ་ལྟ་བུ་ནི་དངོས་དག་ཡིན་ནོ། །
ཞེས་པས་བསྟན། ངོ་བོ་ནི། དགེ་སློང་གིས་དམག་གི་ནང་དུ་ཕྱིན་ཏེ་གོ་ཆ་དང་དཔུང་གི་ཚོགས་བལྟ་ཞིང་གོ་བཤམས་པ་རྣམས་གཞན་དང་གཞན་དུ་དཀྲུག་པར་བྱེད་པའི་བཅས་པའི་ཁ་ན་མ་ཐོ་བའོ། །
བརྡེག་པ་དང་བརྡེག་པར་བཟས་པའི་ལྟུང་བྱེད་ནི། རྙོག་པ་ཅན་གྱི་སེམས་ཉིད་ཀྱིས་དགེ་སློང་ཕ་རོལ་ལ་ལུས་སམ། དེས་འཕངས་པའམ། དེ་དང་འགྲེལ་བ་དག་གང་ཡང་རུང་བ་མཐའ་ན་རྐང་པའི་མཐེ་བོའམ་ཡུངས་ཀར་རམ་རྩ་དག་གིས་བརྡེག་ནའོ། །
ཞེས་དང་། བརྡེག་པར་ཟས་ནའོ། །
ཞེས་པས་བསྟན། ངོ་བོ་ནི། དགེ་སློང་གིས་ཡུལ་དགེ་སློང་གཞན་ལ་གནོད་

༼༢༩༡༽
པའི་བསམ་པས་ལུས་སམ་ལག་པའམ་དབྱུག་པ་ལ་སོགས་པས་བརྡེག་པའི་དང་། དེ་དག་གིས་བརྡེག་པར་བརྩོམ་པའི་བཅས་པའི་ཁ་ན་མ་ཐོ་བའོ། །
གནས་ངན་ལེན་བཅབ་པའི་ལྟུང་བྱེད་ནི། ཕམ་པར་འགྱུར་བ་དང་། དགེ་འདུན་ལྷག་མ་དག་བཅབ་ནའོ། །
ཞེས་དང་། ཉིན་མཚན་གྱི་མཐར་རོ། །
ཞེས་པས་བསྟན། ངོ་བོ་ནི། དགེ་སློང་གིས་གྲོགས་དགེ་སློང་གཞན་ཕམ་པ་དང་། དགེ་འདུན་ལྷག་མ་གང་རུང་གི་ལྟུང་བས་གོས་པར་ཤེས་བཞིན་དུ་དགོས་བྱེད་ཁྱད་པར་ཅན་མེད་པར་ཉིན་ཞག་གཅིག་གསང་པའི་བཅས་པའི་ཁ་ན་མ་ཐོ་བའོ། །
ལྟུང་བ་གཞན་བྱུང་བ་གསང་ན་ཉེས་བྱས་ཡིན་ནོ། །
བཅུ་ཚན་དྲུག་པ་ནི། བདེ་དང་མེ་དང་འདུན་པ་དང་། །
བསྙེན་པར་མ་རྫོགས་ཆོས་དང་སྨྲ། །
དགེ་ཚུལ་ཁ་དོག་བསྒྱུར་བ་དང་། །
རིན་པོ་ཆེ་དང་ཚ་བའི་དུས། ཞེས་གསུངས་པ་ལྟར་བཅུ་ལས། དང་པོ་ཟན་གཅོད་དུ་འཇུག་པའི་ལྟུང་བྱེད་ནི། ནད་ཀྱི་གཉེན་པོའི་དོན་ཉིད་མ་གཏོགས་པར་ཆེད་དུ་བསམ་སྟེ། སྦྱིན་པ་པོ་ཁྱིམ་པའི་ཟན་གཅོད་དུ་བཅུག་ནའོ། །
ཞེས་པས་བསྟན། ངོ་བོ་ནི། དགེ་སློང་གིས་གྲོགས་དགེ་སློང་གཞན་ལ་གནོད་པའི་བསམ་པས་དེའི་དུས་རུང་གི་ཟས་གཅོད་པར་བྱེད་པའི་བཅས་པའི་ཁ་ན་མ་ཐོ་བའོ། །
མེ་ལ་རེག་པའི་ལྟུང་ཕྱེད་ནི། སེང་གེ་ལ་རེག་པར་མི་བྱའོ། །

ཞེས་པ་ནས་རྩེ་བ་ཉིད་ནའོ། །
ཞེས་དང་། 

༼༢༩༢༽
དུས་བྱིན་གྱིས་མ་རླབས་པའི་དགེ་སློང་ན་བའི་དབང་ཉིད་དུ་གནས་པ་མ་ཡིན་པ་ལ་རེག་ནའོ། །
རང་ངམ་བསྒོ་བས་སོ། །
ཞེས་པས་བསྟན། ངོ་བོ་ནི། ཆོས་ལྡན་གྱི་བྱ་བའི་ཆེད་དུ་མ་ཡིན་པར་དགེ་སློང་གིས་མེ་ལ་རེག་ཅིང་རྒོད་བག་གི་རྩེ་བར་བྱེད་པ་དང་། གཞན་ཡང་དེ་ལྟར་བྱེད་དུ་བཅུག་པའི་བཅས་པའི་ཁ་ན་མ་ཐོ་བའོ། དཀོན་མཆོག་གསུམ་དང་མཁན་པོ་དང་། སློབ་དཔོན་གྱི་བྱ་བ་དང་། རང་གི་ལྷུང་བཟེད་དང་། ཆོས་གོས་ཀྱི་ལས་བྱ་བའི་དུས་དང་། དགེ་སློང་ནད་པའི་དོན་དུ་མེ་ལ་རེག་པ་ལ་ལྟུང་བ་མེད་དོ། །
བདུན་པ་ཕྱིར་བསྒྱུར་གྱི་ལྟུང་བྱེད་ནི། དགེ་སློང་གི་དོན་གྱི་ཆེད་ཀྱི་ལས་བྱས་པ་ལ་འདུན་པ་ཕུལ་བ་ཕྱིར་བསྒྱུར་བའི་ཕྱིར་སྨྲ་ནའོ། །
ཞེས་པས་བསྟན། ངོ་བོ་ནི། དགེ་སློང་གིས་དང་པོར་དགེ་འདུན་ལ་ལས་ལ་མི་མཐུན་པ་མེད་པའི་འདུན་པ་ཕུལ་རྗེས་སུ་སླར་འདུན་པ་ཕྱིར་ལྡོག་པར་བྱེད་པའི་བཅས་པའི་ཁ་ན་མ་ཐོ་བའོ། །
བསྙེན་པར་མ་རྫོགས་པ་དང་ལྷན་ཅིག་ཉལ་བའི་ལྟུང་བྱེད་ནི། བསྙེན་པར་མ་རྫོགས་པ་དང་ལྷན་ཅིག་གནས་གཅིག་ཏུ་མཚན་མོ་གསུམ་པ་ལ་ཉལ་ནའོ། །
མཐར་རོ། །
ཞེས་པས་བསྟན། ངོ་བོ་ནི། ན་བ་ལ་སོགས་པའི་དགོས་ཆེད་ཁྱད་པར་ཅན་མེད་བཞིན་དུ་དགེ་སློང་གིས་བསྙེན་པར་མ་རྫོགས་པ་དང་མཚམས་ཆུང་གི་གནས་གཅིག་ཏུ་ནུབ་གཉིས་ལས་ལྷག་པར་ཉལ་བའི་བཅས་པའི་ཁ་ན་མ་ཐོ་

༼༢༩༣༽
བའོ། །
སྡིག་ལྟ་མི་གཏོང་བའི་ལྟུང་བྱེད་ནི། མདོ་ལས་ཆོས་དང་། ཞེས་དང་། འདིར། ཇི་ལྟར་བཅོམ་ལྡན་འདས་ཀྱིས་བར་དུ་གཅོད་པའི་ཆོས་སུ་གསུངས་པ་གང་དག་ཡིན་པ་དེ་དག་བསྟེན་ཀྱང་བར་དུ་གཅོད་པར་མི་འགྱུར་ཏེ། དེ་ལྟར་བཅོམ་ལྡན་འདས་ཀྱིས་ཆོས་བསྟན་པ་བདག་གིས་ཤེས་སོ་ཞེས་བྱ་བ་ལ་སོགས་པར་འཇུག་པའི་ཚིག་མི་གཏོང་བ་ལའོ། །
དེ་ལ་གསོལ་བས་སྨད་པ་ཉིད་བྱས་ཏེ་དེའི་འོག་ཏུའོ། །
ཞེས་པས་བསྟན། ངོ་བོ་ནི། དགེ་སློང་གང་སྟོན་པས་གསུངས་པའི་ཆོས་ལ་ཡིད་མི་ཆེས་པའི་སྡིག་ལྟ་སྐྱེས་པ་ལ་དགེ་འདུན་གྱི་ཟློག་བྱེད་ཀྱི་རྐྱེན་ལྔས་ཟློག་པའི་མཐའ་ལ་མི་གཏོང་བའི་བཅས་པའི་ཁ་ན་མ་ཐོ་བའོ། །
སྤངས་པའི་རྗེས་སུ་ཕྱོགས་པའི་ལྟུང་བྱེད་ནི། མདོ་ལས། སྨྲ་དང་། ཞེས་དང་། འདིར་ཤིས་གཙོའོ། །
དེ་སྐད་སྨྲ་བས་སྤངས་པ་ཕྱིར་བཅོས་པ་ཉིད་མ་བྱས་པའི་དགེ་སློང་ལའོ། །
ལུང་འབོག་པ་དང་། ཞེས་པ་ནས། གནས་སུ་ལྷན་ཅིག་ཉལ་ནའོ། །
མཐར་རོ། །
མཚན་མོའི་འོ། །
ཞེས་པས་བསྟན། ངོ་བོ་ནི། དགེ་སློང་གང་དགེ་འདུན་གྱི་གནས་ནས་ཕྱུང་བའི་དགེ་སློང་དང་སྤྱོད་ལམ་མཐུན་པར་བྱེད་ཅིང་མཚན་གང་གཅིག་ལྷན་ཅིག་ཏུ་ཉལ་བའི་བཅས་པའི་ཁ་ན་མ་ཐོ་བའོ། །
གནས་ནས་ཕྱུང་བ་དེ་ན་བའི་སྐབས་དང་སྡིག་ལྟ་དང་བྲལ་བའི་ཆེད་དུ་ལུང་འབོག་པ་སོགས་དང་། སྤྱོད་ལམ་མཐུན་

༼༢༩༤༽
པར་བྱེད་པ་ལ་ལྟུང་བ་མེད་དོ། །
དགེ་ཚུལ་བསྙིལ་བ་བསྡུད་པའི་ལྟུང་བྱེད་ནི། ཚིག་དེ་ཉིད་ལ་ཞུགས་པ་མི་གཏོད་ན་དགེ་ཚུལ་བསྙིལ་བ་བྱའོ། །
ཞེས་པས་དགེ་ཚུལ་བསྙིལ་བ་ཙམ་བསྟན། དེ་སྡུད་པའི་ལྟུང་བྱེད་ནི། སྤངས་པའི་རྗེས་སུ་ཕྱོགས་པའི་ལྟུང་བྱེད་ཇི་སྐད་བཤད་པ་དེ་གནས་དབྱུང་ཕོག་པ་པོ་དགེ་སློང་དང་དགེ་ཚུལ་གྱི་ཁྱད་པར་མ་གཏོགས་ཇི་ལྟ་བ་བཞིན་སྦྱར་ཆོག་པར་རྒྱ་ཆེར་འགྲེལ་ལས་གསུངས་སོ། །
ངོ་བོ་ནི། དགེ་འདུན་གྱི་གནས་ནས་ཕྱུང་བའི་དགེ་ཚུལ་དང་དགེ་སློང་རང་བཞིན་དུ་གནས་པ་གང་ལྷན་ཅིག་གནས་ཏེ་སྤྱོད་ལམ་མཐུན་པར་བྱེད་པའི་བཅས་པའི་ཁ་ན་མ་ཐོ་བའོ། །

གོས་ཁ་མ་བསྒྱུར་བ་གྱོན་པའི་ལྟུང་བྱེད་ནི། སྔོན་པོའམ། དམར་པོའམ། ངུར་སྨྲིག་གིས་ཁ་མ་སྒྱུར་བར་རང་གི་གོས་ཞེས་པ་ནས། ཡོངས་སུ་ལོངས་སྤྱོད་ནའོ། །
ཞེས་པས་བསྟན། ངོ་བོ་ནི། རུང་བའི་ཚོན་གསུམ་གང་རུང་གིས་ཁ་མ་བསྒྱུར་བའི་གོས་གཞན་གྱི་གཡོགས་མེད་པར་དགེ་སློང་གིས་ལུས་ལ་གྱོན་པར་བྱེད་པའི་བཅས་པའི་ཁ་ན་མ་ཐོ་བའོ། །
ཚོན་ཆེན་བརྒྱད་པོ་གང་རུང་གིས་ཁ་བསྒྱུར་བ་ནི་གྱོན་དུ་མི་རུང་བར་གསུངས་ཏེ། ལུང་ལས། དགེ་སློང་དག་ཁ་དོག་ཆེན་པོ་བརྒྱད་པོ་ལི་ཁྲི་དང་། མཐིང་ཤིང་དང་། རྒྱ་སྐྱགས་དང་། མཚལ་དང་། གུར་གུམ་དང་། བཙོད་དང་། རྨ་ཤིང་རྩི་དང་། ལེབ་རྒན་རྩི་སྟེ་བརྒྱད་མ་གཏོགས་པ་

༼༢༩༥༽
ངུར་སྨྲིག་གཞན་འགའ་ཞིག་གིས་ཁ་བསྒྱུར་བར་བྱའོ། །
ཞེས་དང་། མདོ་རྩར་ཡང་། ཁ་དོག་ཆེན་པོར་ཁ་སྒྱུར་བའི་གོས་བསྟེན་པར་མི་བྱའོ། །
ཞེས་གསུངས་པས་སོ། །
རིན་པོ་ཆེ་ལ་རེག་པའི་ལྟུང་བྱེད་ནི། རིན་པོ་ཆེ་རང་གི་མིན་པ་དང་། དེར་སྨོས་པ་ལ་རེག་གམ་རེག་ཏུ་བཅུག་ན་བྱེད་པ་པོ་ཡིན་ནོ། །
དེ་ནི་གཡུལ་དུ་གཅད་པའི་མཚོན་ཆ་དང་། རོལ་མོར་བཅས་པའི་ལག་ཆའོ། །
དགོས་པའི་ཕྱིར་རུང་བ་ཉིད་དུ་གྱུར་པ་ནི་དངོས་གཞིའོ། །
ཞེས་པས་བསྟན། ངོ་བོ་ནི། དགེ་སློང་གིས་རང་གི་མ་ཡིན་པའི་ནོར་བུ་ལ་སོགས་པ་མིག་ཕུག་པ་རིན་པོ་ཆེར་ཇུང་པ་དང་། མིག་མ་ཕུག་པ་དང་། རིན་པོ་ཆེར་སྨོས་པ་ལྕུག་མ་སོགས་དང་། མཚོན་ཆ་དང་། རོལ་ཆ་ཡན་ལག་མ་ཉམས་པ་ལ་ཆགས་ཞེན་གྱིས་རེག་པའི་བཅས་པའི་ཁ་ན་མ་ཐོ་བ་འོ། །
མིག་མ་ཕུག་པའི་རིན་པོ་ཆེ་དང་། རིན་པོ་ཆེར་སྨོས་པ་ལྕུག་མ་དང་། ཟངས་སོགས་དང་། །
མཚོན་ཆ་དང་། རོལ་ཆ་ཉམས་པ་རྣམས་ལ་རེག་པ་ལ་ཉེས་བྱས་འབྱུང་སྟེ། གྱུར་པ་མིན་པ་ནི་ཉེས་བྱས་ཀྱིའོ། །
ཞེས་གསུངས་སོ། །
དཀོན་མཆོག་མཆོད་པའི་ཕྱིར་རེག་པ་སོགས་ལ་ནི་ལྟུང་བ་མེད་དོ། །
ཁྲུས་བྱེད་པའི་ལྟུང་བྱེད་ནི། གཞན་གྱི་དུས་སུ་ཁྲུས་ཀྱི་ཉིན་མོ་མ་ཡིན་པ་ཞག་བཅོ་ལྔའི་མདུན་རོལ་དུ་ཁྲུས་བྱེད་ནའོ། །
ཞེས་པས་བསྟན། ངོ་བོ་ནི། ཚ་བའི་དུས་ཀྱི་ཟླ་བ་ཕྱེད་དང་གསུམ་ལས་ཟླ་བ་

༼༢༩༦༽
གཞན་གྱི་དུས་སུ་དགེ་སློང་གིས་ཞག་བཅོ་ལྔ་བཅོ་ལྔ་ནས་ཁྲུས་བྱེད་པ་གནང་བ་ལས་དེའི་སྔ་རོལ་དུ་ཁྲུས་བྱེད་པའི་བཅས་པའི་ཁ་ན་མ་ཐོ་བའོ། །
ཚིག་ལེར། གཞན་ཡང་ཚ་བའི་དུས་ཞེས་པ། །
ཟླ་བ་ཕྱེད་དང་གསུམ་དུའོ། །
ཞེས་གསུངས་པའི་དུས་ནི། སྣོན་ཟླ་བའི་ཡར་ཚེས་གཅིག་ནས་མགོ་བཟུང་བའི་ཟླ་བ་ཕྱེད་དང་། ཆུ་སྟོད་ཀྱི་ཟླ་བ་སྟེ་གསོས་ཀའི་ཟླ་བ་ཕྱེད་དང་གཉིས། དེའི་སྟེང་དུ་དབྱར་ཟླ་གྲོན་བཞིན་གྱི་ཟླ་བ་བསྣན་པས་ཟླ་བ་ཕྱེད་དང་གསུམ་ཡིན་ཏེ། མདོ་རྩར། སོས་ཀ་རྣམས་ཀྱི་ཟླ་བ་ལྷག་མ་ཕྱེད་དང་གཉིས་དང་། དབྱར་རྣམས་ཀྱི་དང་པོ་ལས་སོ། །
ཞེས་གསུངས་པ་དང་དགོངས་པ་གཅིག་གོ །འདིར་ཁ་ཅིག་གིས་ཚ་བའི་དུས་ཀྱི་ཟླ་བ་གསུམ་གསུངས་པ་ནི་མ་བརྟགས་པར་ཟད་དོ། །
བཅུ་ཚན་བདུན་པ་ནི། དུད་འགྲོ་འགྱོད་པ་སེར་མོ་དང་། །
རྩེ་དང་ལྷན་ཅིག་དངངས་བྱེད་དང་། །
སྦེད་དང་གདེངས་མེད་གཞི་མེད་དང་། །
སྐྱེས་པ་མེད་པར་ལམ་འགྲོ་བའོ། །
ཞེས་གསུངས་པ་ལྟར་བཅུ་ལས། དང་པོ་དུད་འགྲོ་བསོད་པའི་ལྟུང་བྱེད་ནི། གསོད་པའི་སེམས་ཀྱིས་དུད་འགྲོ་ལ་བསྣུན་ནའོ། །
གཞི་དེ་དེའི་ཚེའམ་གཞན་གྱི་ཚེ་ཤི་ནའོ། །
ཞེས་པས་བསྟན། ངོ་བོ་ནི། གསོད་སེམས་ཀྱིས་ཀུན་ནས་བསླངས་ཏེ། དགེ་སློང་གིས་དུད་འགྲོའི་རིགས་སུ་གཏོགས་པ་གང་ཡང་རུང་བའི་སྲོག་བཅད་པའི་བཅས་པའི་ཁ་ན་མ་ཐོ་བའོ། །

དུད་འགྲོ་ནི་འགྲོ་བ་

༼༢༩༧༽
ཐ་ཆད་ཡིན་པས་དེ་བསད་པ་ལ་ལྟུང་བྱེད་ཙམ་དང་། ལྷ་ནི་བདེ་འགྲོ་ཡིན་ཡང་། སོ་ཐར་གྱི་སྡོམ་པ་སྐྱེ་བའི་རྟེན་མ་ཡིན་པས་དེ་བསད་པ་ལ་སྦོམ་པོ་དང་། མི་ནི་སོ་ཐར་བསམ་གཏན་ཟག་མེད་ཀྱི་སྡོམ་པ་གསུམ་ཀ་སྐྱེ་བའི་རྟེན་དུ་རུང་བས་དེ་བསད་པ་ལ་ཕམ་པ་འབྱུང་རིགས་པར་འོད་ལྡན་ལས་བཤད་དོ། །
འགྱོད་པ་བསྐྱེད་པའི་ལྟུང་བྱེད་ནི། ཁྱོད་བསྙེན་པར་རྫོགས་པ་མ་ཡིན་ཞིང་ཕམ་པར་འགྱུར་བ་འབྱུང་ངོ་ཞེས་བྱ་བ་ལ་སོགས་པ་དགེ་སློང་མ་ཡིན་པའི་དོན་གྱི་འགྱོད་པ་བསྐྱེད་ནའོ། །
དགེ་སློང་ལའོ། །
ཞེས་པས་བསྟན། ངོ་བོ་ནི། དགེ་སློང་གིས་དགེ་སློང་གཞན་བསྙེན་པར་རྫོགས་པ་ལ་སོགས་པ་ཡིན་བཞིན་དུ་དེ་ལྟར་མ་ཡིན་ནོ་ཞེས་འགྱོད་པ་བསྐྱེད་པར་བྱེད་པའི་བཅས་པའི་ཁ་ན་མ་ཐོ་བའོ། །
འདི་ནི་འགྱོད་པ་བསྐྱེད་པར་བྱེད་པ་ཡིན་གྱི་འགྱོད་པ་བསྐྱེད་པ་ཡན་ལག་ཏུ་མི་དགོས་ཏེ། འགྱོད་པ་མ་སྐྱེས་ན་ཡང་ངོ་། །
ཞེས་གསུངས་པའི་ཕྱིར། ག་ག་ཚིལ་བྱེད་པའི་ལྟུང་བྱེད་ནི། དགེ་སློང་ལ་སོར་མོའམ་ཁུ་ཚུར་རམ་ཞེས་པ་ནས་ག་ག་ཚིལ་བྱེད་པས་རེག་ནའོ། ཀྱི་གཡའ་བར་བྱེད་པའི་སེམས་ཀྱིས་སོ། །
ཞེས་པས་བསྟན། ངོ་བོ་ནི། དགེ་སློང་གིས་དགེ་སློང་གཞན་ལ་ཀྱི་གཡའ་བར་བྱ་བའི་བསམ་པས་གཡའ་དགོག་པའི་བཅས་པའི་ཁ་ན་མ་ཐོ་བའོ། །
ཆུ་ལ་རྩེ་བའི་ལྟུང་བྱེད་ནི། ཆུའི་ཡུལ་ལ་རྩེ་བ་རྗེས་སུ་སྒྲུབ་ནའོ། །
ཞེས་

༼༢༩༨༽
པས་བསྟན། ངོ་བོ་ནི། དགེ་སློང་གིས་རྒོད་བག་གི་བསམ་པས་ཆུ་ལ་རྩེད་མོ་བྱེད་པའི་བཅས་པའི་ཁ་ན་མ་ཐོ་བའོ། །
བུད་མེད་དང་ལྷན་ཅིག་ཉལ་བའི་ལྟུང་བྱེད་ནི། བུད་མེད་དང་ལྷན་ཅིག་གནས་གཅིག་ཏུ་གཉིད་ལོག་ནའོ། །
མཚན་མོའི་མཐར་རོ། །
ཞེས་པས་བསྟན། ངོ་བོ་ནི། དགེ་སློང་གིས་མཚམས་ནང་གཅིག་ཏུ་བུད་མེད་དང་ལྷན་ཅིག་ཉིད་ལོག་ཅིང་མཚན་མོའི་མཐའི་སྐད་ཅིག་མ་རྫོགས་པའི་བཅས་པའི་ཁ་ན་མ་ཐོ་བའོ། །
མཚན་མོའི་མཐའི་སྐད་ཅིག་གི་སྔ་རོལ་ཙམ་ཡིན་ན། ཉེས་བྱས་སྐྱེད་དོ། །
དངངས་པར་བྱེད་པའི་ལྟུང་བྱེད་ནི། དངངས་པར་འདོད་པས་འཇིགས་པའི་རྒྱུ་སྔོན་དུ་བཏང་བ་ཞེས་པ་ནས། འཇིགས་པ་མ་སྐྱེས་ཀྱང་ངོ་། །
ཞེས་པས་བསྟན། ངོ་བོ་ནི། དགེ་སློང་གིས་ཡུལ་དགེ་སློང་གཞན་ལ་མཐོ་འཚམས་པའི་བསམ་པས་འཇིགས་པ། སྟོན་པའི་བཅས་པའི་ཁ་ན་མ་ཐོ་བའོ། །
སྦེད་པའི་ལྟུང་བྱེད་ནི། རབ་ཏུ་བྱུང་བ་འདི་བར་དབང་བའི་ལྷུང་བཟེད་དང་། ཆོས་གོས་དང་། དྲ་བ་དང་། ཕོར་བུ་དང་། སྐ་རགས་ལ་སོགས་པ་དགེ་སློང་གི་འཚོ་བའི་ཡོ་བྱད་སྦེད་དམ་སྦེད་དུ་བཅུག་ནའོ། །
ཞེས་པས་བསྟན། ངོ་བོ་ནི། དགེ་སློང་གིས་ཡུལ་དགེ་སློང་གཞན་གྱི་ཆོས་གོས་དང་། ལྷུང་བཟེད་ལ་སོགས་པ་མཐོ་འཚམས་པའི་བསམ་པས་སྦེད་དམ་སྦད་དུ་བཅུག་པའི་བཅས་པའི་ཁ་ན་མ་ཐོ་

༼༢༩༩༽
བའོ། །
བྱིན་པས་ཉེ་བར་འཚོ་བའི་ལྟུང་བྱེད་ནི། དགེ་སློང་ལ་གོས་བསླང་བ་མེད་པར་སྦྱིན་པ་དེས་གནང་བ་མེད་པར་སྤྱོད་ནའོ། །
གལ་ཏེ་གཞི་དེས་དགའ་བར་མི་འགྱུར་ནའོ། །
ཞེས་པས་བསྟན། ངོ་བོ་ནི། དགེ་སློང་གིས་རང་དང་རྫས་མི་ཅིག་པའི་དགེ་སློང་གཞན་གྱི་གོས་སྦྱིན་པ་ལ་སོགས་པའི་གདེང་མེད་བཞིན་དུ་ལོངས་སྤྱད་པས། དགེ་སློང་གཞན་དེ་མི་དགའ་བར་གྱུར་པའི་བཅས་པའི་ཁ་ན་མ་ཐོ་བའོ། །
མི་དགའ་བ་མི་སྐྱེ་ན་ལྟུང་བ་མེད་དོ། །
བཀུར་བ་འདེབས་པའི་ལྟུང་བྱེད་ནི། བཀུར་བ་འདེབས་པར་འདོད་པས་དགེ་སློང་རྣམ་པར་དག་པ་ལ་འདུ་ཤེས་བསྒྱུར་ཏེ་དགེ་འདུན་ལྷག་མས་བཀུར་བ་བརྗོད་ནའོ། །

ཞེས་པས་བསྟན། ངོ་བོ་ནི། ཡུལ་དགེ་སློང་རྣམ་པར་དག་པ་ལ་མཐོང་ཐོས་དོགས་གསུམ་གྱི་གཞི་མེད་བཞིན་དུ་དགེ་སློང་གཞན་གྱིས་ལྷག་མས་བཀུར་བ་འདེབས་པའི་བཅས་པའི་ཁ་ན་མ་ཐོ་བའོ། །
འདི་ནི་བརྫུན་གྱི་ལྟུང་བྱེད་ཀྱང་ཡིན་ཏེ། འདུ་ཤེས་བསྒྱུར་ཏེ་ཞེས་གསུངས་པའི་ཕྱིར། བུད་མེད་དང་ལྷན་ཅིག་འགྲོ་བའི་ལྟུང་བྱེད་ནི། འདོད་པས་ལམ་དུ་འགྲོ་ནའོ། །
རྒྱང་གྲགས་རེ་རེའོ། །
ཞེས་པས་བསྟན། ངོ་བོ་ནི། དགེ་སློང་གིས་འཇིགས་ཉེན་སེལ་བ་དང་། ལམ་མ་ནོར་བར་སྟོན་པ་སོགས་ཀྱི་དགོས་བྱེད་ཡོད་ན་མ་གཏོགས་བུད་མེད་དང་ལྷན་ཅིག་རྒྱང་གྲགས་ལས་ལྷག་པར་ལམ་དུ་འགྲོ་བའི་བཅས་

༼༣༠༠༽
པའི་ཁ་ན་མ་ཐོ་བའོ། །
བཅུ་ཚན་བརྒྱད་པ་ནི། རྐུ་དང་ཉི་ཤུ་མ་ལོན་དང་། །
རྐོ་དང་མགྲོན་དང་བསླབ་པ་དང་། །
འཐབ་དང་མི་སྨྲ་འགྲོ་བ་དང་། །
མི་གུས་ཆང་འཐུང་དུས་མིན་པའོ། །
ཞེས་གསུངས་པ་ལྟར་བཅུ་ལས། དང་པོ་རྐུན་མ་དང་ལྷན་ཅིག་ལམ་དུ་འགྲོ་བའི་ལྟུང་བྱེད་ནི། གྲོང་འཇོམས་པར་བྱེད་པའི་ཆོམ་རྐུན་པ་དག་གམ། ཤོ་གམ་འབྲལ་བར་བྱེད་པའི་ཚོང་པ་དག་དང་ལྷན་ཅིག་འགྲོ་བའོ། །
ཞེས་པས་བསྟན། ངོ་བོ་ནི། དགོས་པ་ཁྱད་པར་ཅན་མེད་བཞིན་དུ་དགེ་སློང་གང་རྐུན་མ་དང་ལྷན་ཅིག་ཏུ་རྒྱང་གྲགས་ལས་ལྷག་པར་འགྲོ་བའི་བཅས་པའི་ཁ་ན་མ་ཐོ་བའོ། །
འདིས་ནི་ཤོ་གམ་མ་བཅལ་བ་རྐུན་མར་བསྟན་ནོ། །
ལོ་ཉི་ཤུ་མ་ལོན་པ་ལ་བསྙེན་རྫོགས་བྱེད་པའི་ལྟུང་བྱེད་ནི། བསྙེན་པར་རྫོགས་པར་བྱ་བ་ལོ་ཉི་ཤུ་མ་ལོན་པ་ཉིད་ལའོ། །
མཁན་པོ་ཉིད་ཀྱིས་སོ། །
བསྙེན་པར་རྫོགས་པར་བྱས་ནའོ། །
ཞེས་པས་བསྟན། ངོ་བོ་ནི། སྐྱེས་ནས་ལོ་ཉི་ཤུ་མ་ལོན་པའི་སྒྲུབ་བྱ་བསྙེན་པར་རྫོགས་པའི་མཁན་པོ་བྱས་པའི་བཅས་པའི་ཁ་ན་མ་ཐོ་བའོ། །
སློབ་དཔོན་སོགས་ལས་གྲལ་ན་གནས་པ་གཞན་རྣམས་ལ་ཉེས་བྱས་འབྱུང་ངོ་། །
ས་རྐོ་བའི་ལྟུང་བྱེད་ནི། བརྐོ་འམ་རྐོར་འཇུག་པ་ལའོ། །
སའི་སའི་ཞེས་པས་བསྟན། ངོ་བོ་ནི། དགོས་པ་ཁྱད་པར་ཅན་མེད་བཞིན་དུ་དགེ་སློང་གིས་སྲ་ཞིང་ཐས་པའི་ས་རང་གིས་སམ་གཞན་བརྐོར་བཅུག་པའི་ཁ་ན་མ་ཐོ་བ་

༼༣༠༡༽
ཡིན་ཏེ། གལ་ཏེ་རང་བཞིན་ཅན་ཡིན་ན་དངོས་གཞིའོ། །
ཞེས་གསུངས་པའི་ཕྱིར། མགྲོན་དུ་གཉེར་བ་ལས་རིང་དུ་འདུག་པའི་ལྟུང་བྱེད་ནི། ཟླ་བ་བཞི་ཡོངས་སུ་རྫོགས་པའི་འོག་ཏུ་བཤམ་པ་ཟོས་ནའོ། །
ཞེས་པས་བསྟན། ངོ་བོ་ནི། སྦྱིན་བདག་གིས་དགེ་སློང་ཟླ་བ་བཞིར་མགྲོན་དུ་གཉེར་བ་ལས་བཞི་པ་རྫོགས་ནས་ཀྱང་སྔར་བཞིན་བཤམ་པའི་ཟས་ལ་ལོངས་སྤྱོད་པའི་བཅས་པའི་ཁ་ན་མ་ཐོ་བའོ། །
བསླབ་པ་ལ་ཉེ་བར་འཇོག་པ་སྤོང་བའི་ལྟུང་བྱེད་ནི། བསྒོ་བ་ན་མི་སློབ་པའོ། །
རྒྱུའི་དངོས་པོ་དེས་གོ་བར་བྱེད་པ་ལ་མི་ཤེས་པ་ཉིད་སྒྲོགས་པར་བྱེད་པའི་ཚིག་བརྗོད་ནའོ། །
ཞེས་པས་བསྟན། ངོ་བོ་ནི། དགེ་སློང་གིས་སྟོན་པས་བཅས་པའི་བསླབ་པ་ལ་སློབ་པའི་ཐབས་བརྗོད་པ་ན། དགེ་སློང་གཞན་གྱིས་ཚུར་ལ་ཚིག་ངན་བརྗོད་ཅིང་མི་ཉན་པའི་བཅས་པའི་ཁ་ན་མ་ཐོ་བའོ། །
ཉན་རྣ་བྱེད་པའི་ལྟུང་བྱེད་ནི། དགེ་སློང་དག་རྩོད་པར་གྱུར་པ་དགེ་སློང་དག་དང་གྲོས་བྱེད་པ་ན་མཉན་པའི་ཕྱིར་རྣ་བ་གཏོད་ན་སྟེ། ཞེས་པ་ནས་དོན་ལ་ནི་དངོས་གཞིའོ། །
ཞེས་པས་བསྟན། ངོ་བོ་ནི། དགེ་སློང་དག་རྩོད་པར་གྱུར་པའི་སྐབས་སུ་གྲོས་བྱེད་པ་ལ་དགེ་སློང་གཞན་གྱིས་ཕག་ཉན་བྱས་པས་ཚིག་ཐོས་ཤིང་དོན་གོ་བའི་བཅས་པའི་ཁ་ན་མ་ཐོ་བའོ། །
ཚིག་ཐོས་ཀྱང་དོན་མ་གོ་བ་ནི་ཉེས་བྱས་སུ་བཞག་གོ །མི་སྨྲ་བར་འགྲོ་བའི་ལྟུང་བྱེད་ནི། །

༼༣༠༢༽
གསོལ་བ་ལ་སོགས་པའི་ལས་ལ་འདུས་པ་དགེ་སློང་ལ་མ་སྨྲས་པར་འགྲོ་ནའོ། །
ཐོས་པའི་ཉེ་འཁོར་ལས་འདས་ན་དངོས་གཞིའོ། །
ཞེས་པས་བསྟན། ངོ་བོ་ནི། དགེ་སློང་གང་ལས་གྲལ་དུ་དང་པོ་འདུས་ནས། ཕྱིས་ལས་མ་བྱས་གོང་དུ་འདུན་པ་མ་ཕུལ་བར་ལས་ཐོས་པའི་ཉེ་འཁོར་ལས་འདས་ནས་ཕྱིན་པའི་བཅས་པའི་ཁ་ན་མ་ཐོ་བའོ། །
མ་གུས་པའི་ལྟུང་བྱེད་ནི། སྨྲ་བ་ལ་སོགས་པ་བསྒོ་བའི་དོན་ལ་མ་གུས་པར་རོ། །
ཆོས་དང་ལྡན་པར་བཤད་ཀྱིས་སྦྱང་བ་མེད་པར་དེ་ལས་ལྡོག་སྟེ་འགལ་བར་བྱེད་པ་ལའོ། །
དགེ་སློང་གི་དགེ་འདུན་ལ་ནི་དངོས་གཞིའོ། །
ཞེས་པས་བསྟན། ངོ་བོ་ནི། དགེ་སློང་གང་དགེ་འདུན་གྱི་བཅས་པའི་ཆོས་ལྡན་གྱི་བྱ་བ་ལ་མ་གུས་པའི་ཚུལ་གྱིས་འགལ་བར་བྱེད་པའི་བཅས་པའི་ཁ་ན་མ་ཐོ་བའོ། །
མཁན་པོ་དང་སློབ་དཔོན་སོགས་གང་ཟག་གིས་བསྒོ་བ་ལས་འགལ་བ་ནི་ཉེས་བྱས་སུ་བཞག་གོ །མྱོས་འགྱུར་འཐུང་བའི་ལྟུང་བྱེད་ནི། མྱོས་བར་འགྱུར་བ་ཐུང་ནའོ། །
ཞེས་པས་བསྟན། ངོ་བོ་ནི། དགེ་སློང་གིས་མྱོས་པར་འགྱུར་བ་མགུལ་དུ་མིད་པའི་བཅས་པའི་ཁ་ན་མ་ཐོ་བའོ། །
མི་ན་བས་འཁུར་བར་སྲེལ་བ་དང་། ལུས་ལ་སྐུད་པ་ནི་ཉེས་བྱས་དང་། ནད་པས་དེ་ལྟར་བྱས་པ་ནི་ལྟུང་བ་མེད་དོ། །
དུས་མ་ཡིན་པར་གྲོང་དུ་འཇུག་པའི་ལྟུང་བྱེད་ནི། ཤེས་གཙོའོ། །
དུས་མ་ཡིན་པ་ཉིད་ལའོ། །
དགེ་

༼༣༠༣༽
སློང་འཁོད་པ་ལ་མ་སྨྲས་པའོ། །
གྲོང་དུ་ཞུགས་པའོ། །
ཞེས་པས་བསྟན། ངོ་བོ་ནི། དགེ་སློང་གིས་རང་གླིང་གི་ཉི་མ་ཕྱེད་ཡོལ་ནས་དེར་ཤེས་བཞིན་དུ་དགེ་སློང་དེར་གནས་པ་ལ་མ་སྨྲས་པར་གྲོང་དུ་འགྲོ་བའི་བཅས་པའི་ཁ་ན་མ་ཐོ་བའོ། །
ཆོམ་རྐུན་སོགས་ཀྱི་འཇིགས་པའི་སྐབས་སུ་ཕྱི་དྲོ་སོགས་དུས་མ་ཡིན་པར་གྲོང་དུ་ཕྱིན་པ་དང་རྫུ་འཕྲུལ་ཐོབ་པས་ཕྱིན་པ་ལ་ལྟུང་བ་མེད་དོ། །
བཅུ་ཚན་དགུ་པ་ནི། །
ཟས་བཅས་སྐྱ་རེང་ད་འདོད་དང་། །
ཁབ་རལ་དང་ནི་ཁྲི་རྐང་དང་། །
གདལ་དང་འདིང་དང་གཡན་པ་དང་། །
རས་ཆེན་བདེ་གཤེགས་ཆོས་གོས་སོ། ཞེས་གསུངས་པ་ལྟར་བཅུ་ལས། དང་པོ་གྲོང་གཞན་དུ་འགྲོ་བའི་ལྟུང་བྱེད་ནི། དུས་མ་ཡིན་པར་ཁྱིམ་བཞི་པ་ལ་སོགས་པར་འགྲོ་བ་ལའོ། །
ཞེས་པ་ནས། གསུམ་པ་ལ་སོགས་པར་རྒྱུ་བ་ལའོ། །
ཞེས་པས་བསྟན། ངོ་བོ་ནི། གུང་ཚིགས་ཡོལ་བའི་དུས་མ་ཡིན་པར་སྔ་དྲོ་ལ་སོགས་པའི་དུས་སུ་དགེ་སློང་ཁྱིམ་གཞན་དང་གཞན་དུ་རྒྱུ་པའི་དབང་གིས་སྦྱིན་བདག་གིས་དགེ་འདུན་གྱི་ཚོགས་ལ་གདུགས་ཚོད་སོགས་ཀྱིས་བསྙེན་བཀུར་དུས་ཐོག་ཏུ་བྱེད་པ་ལ་གནོད་པའི་བཅས་པའི་ཁ་ན་མ་ཐོ་བའོ། །
རྒྱལ་པོའི་ཕོ་བྲང་དུ་ནུབ་མོ་འགྲོ་བའི་ལྟུང་བྱེད་ནི། ཤེས་གཙོའོ། །
ནམ་མ་ལངས་པ་ཉིད་ལའོ། །
ཞེས་པ་ནས། བཙུན་མོའི་འཁོར་འདུག་པའི་གནས་དང་འབྲེལ་

༼༣༠༤༽
བ་ཉིད་ལའོ། །
ཞེས་དང་། རྒྱལ་པོའི་ཕོ་བྲང་དང་གྲོང་ཁྱེར་དག་ཀྱང་དེ་དང་འདྲའོ། །
ཞེས་པས་བསྟན། ངོ་བོ་ནི། དགེ་སློང་གིས་མཚན་མོའི་དུས་སུ་དེར་ཤེས་བཞིན་དུ་རྒྱལ་པོའི་ཕོ་བྲང་སོགས་སུ་རྒྱུ་ཞིང་ནམ་མ་ལངས་ཀྱི་བར་དུ་བསྡད་པའི་བཅས་པའི་ཁ་ན་མ་ཐོ་བའོ། །
གལ་ཏེ་རྒྱལ་པོ་དང་བཙུན་མོ་སོགས་འདུལ་པའི་དགོས་པ་ཡོད་ན་ལྟུང་བ་མེད་དོ། །
ཉིན་མོའི་འགོ་སྐྱ་རེང་དང་པོ་ནས་འཛིན་ཀྱང་ནམ་ལངས་པ་ནི། སྐྱ་རེང་ཐ་མ་ཤར་བ་ལ་འཇོག་སྟེ། འདིར་ནི་སྐྱ་རེང་ཐ་མ་ཤར་བ་ཉིད་ཡིན་ནོ། ཞེས་གསུངས་པའི་ཕྱིར། སྔ་དྲོ་སོགས་ཕོ་བྲང་དུ་ཕྱིན་ནས་ནུབ་མོ་དེར་བསྡད་པ་ལ་ཡང་ལྟུང་བྱེད་འབྱུང་བར་བཤད་དོ། །

བསླབ་པའི་གཞི་ཁྱད་དུ་གསོད་པའི་ལྟུང་བྱེད་ནི། སོ་སོར་ཐར་པའི་མདོ་འདོན་པའི་ཚེ་དེ་ལན་གཉིས་ཉམས་སུ་མྱོང་བཞིན་དུ་ཡིད་རྨོངས་པ་མ་ཡིན་པས་འདི་ལ་ཆོས་འདི་ཡོད་པར་བདག་གིས་གཟོད་ཤེས་སོ་ཞེས་ཟེར་བ་ལའོ། །
ཞེས་པས་བསྟན། ངོ་བོ་ནི། གསོ་སྦྱོང་གིས་དུས་སུ་དགེ་སློང་གིས་འདུལ་བའི་བསླབ་བྱ་ཁྱད་དུ་གསོད་པའི་བཅས་པའི་ཁ་ན་མ་ཐོ་བའོ། །
ཁབ་རལ་འཆོས་པའི་ལྟུང་བྱེད་ནི། བ་སོ་དང་རུས་པ་དང་། རྭའི་ཁབ་རལ་བྱེད་དམ། བྱེད་དུ་བཅུག་པའོ། །
ཞེས་པས་བསྟན། ངོ་བོ་ནི། ཁྱིམ་པ་ཉེ་དུ་མ་ཡིན་པ་ལ་དགེ་སློང་གིས་བ་སོ་དང་། རུས་པ་དང་། རྭ་ལ་སོགས་པ་བླངས་ནས་ཁབ་རལ་རང་གིས་སམ། གཞན་བྱེད་དུ་བཅུག་པའི་བཅས་པའི་ཁ་ན་མ་ཐོ་བའོ། །
ཁྲི་རྐང་

༼༣༠༥༽
འཆོས་པའི་ལྟུང་བྱེད་ནི། ཚད་ལས་ལྷག་པར་བྱེད་དམ། བྱེད་དུ་བཅུག་པ་ལའོ། །
ཞེས་དང་དེའི་ཚད་ནི་བུ་གར་གཞུག་པའི་ཕྱོགས་མ་གཏོགས་པར་ཁྲུ་གང་ངོ་། །
ཞེས་པས་བསྟན། ངོ་བོ་ནི། དགེ་སློང་གིས་ཁྲི་རྐང་ཁྲུ་གང་ལས་ལྷག་པར་བྱས་པའི་བཅས་པའི་ཁ་ན་མ་ཐོ་བའོ། །
སོར་གཅིག་གིས་ལྷག་ན་ལྟུང་བ་འདི་འབྱུང་ངོ་། ཤིང་བལ་གྱི་གོས་པར་བྱེད་པའི་ལྟུང་བྱེད་ནི། བརྡལ་དང་ཞེས་དང་། འདིར་ཤིང་བལ་གྱི་གོས་པར་བྱས་པ་ལའོ། །
རང་ངམ་བསྐོས་པས་སོ། །
ཞེས་པས་བསྟན། ངོ་བོ་ནི། དགེ་སློང་གིས་དགེ་འདུན་གྱི་ཁྲི་འམ་ཁྲིའུ་ལ་ཤིང་བལ་བརྡལ་ནས་དེར་ཉལ་བའི་དགེ་སློང་ལ་གོས་པར་བྱེད་པའི་བཅས་པའི་ཁ་ན་མ་ཐོ་བའོ། །
འདིང་བ་ཚད་ལྷག་བྱེད་པའི་ལྟུང་བྱེད་ནི། འདིང་བའི་འོ། །
འདིའི་ཚད་ནི་སྲིད་དུ་ཁྲུ་གསུམ་མོ། །
ཞེས་པ་ནས། འདིའི་ཞེངས་དུ་ནི་ཁྲུ་ཕྱེད་དང་དོ་དང་སོར་དྲུག་གོ །ཞེས་པས་བསྟན། ངོ་བོ་ནི། དགེ་སློང་གིས་འདིང་བ་སྲིད་དུ་ཁྲུ་གསུམ་དང་ཞེང་དུ་ཁྲུ་དོ་སོར་དྲུག་ལས་ལྷག་པ་བྱས་པའི་བཅས་པའི་ཁ་ན་མ་ཐོ་བའོ། །
གཡན་པ་དགབ་པ་ཚད་ལྷག་བྱེད་པའི་ལྟུང་བྱེད་ནི། དེའི་ཚད་སྲིད་དུ་ཁྲུ་དྲུག་དང་ཞེང་དུ་ཁྲུ་གསུམ་ཡིན་པ་ལས། དགེ་སློང་གིས་དེའི་ཚད་དེ་ལས་ལྷག་པར་བྱས་པའི་བཅས་པའི་ཁ་ན་མ་ཐོ་བའོ། །
དབྱར་གྱི་རས་ཆེན་ཚད་ལྷག་བྱེད་པའི་ལྟུང་བྱེད་ནི། རས་ཆེན་གྱི་ཚད་སྲིད་དུ་ཁྲུ་དགུ། ཞེང་དུ་ཁྲུ་གསུམ་དང་སོར་བཅོ་བརྒྱད་པ་ཡིན་པ་

༼༣༠༦༽
ལས་དགེ་སློང་གིས་དེའི་ཚད་དེ་ལས་ལྷག་པར་བྱས་པའི་བཅས་པའི་ཁ་ན་མ་ཐོ་བའོ། །
འདིང་བ་ཚད་ལྷག་སོགས་གསུམ་པོ་འདི་ནི་གོང་དུ་གཉིས་པའི་འོག་མ་གསུམ་པོ་དག་ལ་ཡང་ངོ་། །
ཞེས་པས་བསྟན་པ་ཡིན་ཏེ། གཉིས་པ་ནི་སྲིན་བལ་བརྡལ་བ་ཡིན་ཞིང་། དེའི་འོག་མ་འདིང་བ་སོགས་གསུམ་ཡིན་ལ། ཡང་ངོ་། །
ཞེས་པའི་དོན་ནི། བཤད་མ་ཐག་པར་ཚད་ལས་ལྷག་པར་བྱེད་དམ། བྱེད་དུ་བཅུག་པ་ལའོ། །
ཞེས་པ་དེ་འདིང་བ་སོགས་གསུམ་ལ་སྦྱར་བར་བྱ་བ་བསྟན་ནོ། །
བདེ་བར་གཤེགས་པའི་ཆོས་གོས་ཀྱི་ཚད་ལས་གྱུར་པའི་ལྟུང་བྱེད་ནི། སྟོན་པ་རང་གི་ཁྲུ་ལྔ་དང་། གསུམ་པའི་ཆོས་གོས་སོ། །
དེའི་ལུས་ཙམ་མེད་པར་དེའི་ཚད་དམ་ལྷག་པའི་ཆོས་གོས་བྱེད་དམ། བྱེད་དུ་འཇུག་པ་ལའོ། །
ཞེས་པས་བསྟན། ངོ་བོ་ནི། དགེ་སློང་གང་སྟོན་པའི་སྐུ་ཚད་དང་མི་ལྡན་བཞིན་དུ་སྟོན་པའི་ཆོས་གོས་ཀྱི་ཚད་དམ་དེ་ལས་ལྷག་པ་བྱེད་དམ། བྱེད་དུ་འཇུག་པའི་བཅས་པའི་ཁ་ན་མ་ཐོ་བའོ། །
འདིང་བ་ཚད་ལྷག་སོགས་གསུམ་ལ་པཎ་ཆེན་གྱིས། གསུམ་པོ་བའི་གོས་ལྷག་པོ་བྱིན་གྱིས་རློབས་པའི་སྐབས་འདིར་བྱིན་རླབས་ཆགས་ན་ནི་འཆང་སྤང་གི་དགག་བྱ་ཁེགས་ལ། མ་ཆགས་ན་ཞག་བཅུ་ན་དེའི་ཉེས་པ་འབྱུང་ངོ་། །

ཞེས་བྱིན་རླབས་ཆགས་མི་ཆགས་ཀྱི་དོགས་པ་སློང་བར་མཛད་ཀྱང་། བྱིན་རླབས་ཆགས་ཏེ། འདིང་བ་ཚད་ལྷག་སོགས་གསུམ་པོ་ལྟ་ཅི་སྨོས། ཆོས་གོས་ཚད་ལྷག་

༼༣༠༧༽
སྟོན་པའི་ཆོས་གོས་ཀྱི་ཚད་དམ། ལྷག་པ་ལ་ཡང་བྱིན་རླབས་ཆགས་པའི་ཕྱིར་ཏེ། དེ་བཅང་བར་མི་བྱའོ། །
ཞེས་པའི་འགྲེལ་པར། དེ་ཞེས་བྱ་བ་ནི། བདེ་བར་གཤེགས་པའི་ཆོས་གོས་སམ། བདེ་བར་གཤེགས་པའི་ཆོས་གོས་ལས་ལྷག་པ་དེའོ། །
བཅང་བར་མི་བྱའོ། །
ཞེས་བྱ་བ་ནི་ལུས་དང་འབྲེལ་བས་སམ། གཞན་ཡང་རུང་སྟེ། བྱིན་གྱིས་བརླབས་ནས་སམ། རྣམ་པར་བརྟགས་ནས་སམ། རྣམ་པར་མ་བརྟགས་པར་ཡང་བཅང་བར་མི་བྱའོ། །
ཞེས་གསུངས་པས་སོ། །
སྟོན་པའི་ཆོས་གོས་ཀྱི་ཚད་ལ་ནི་དགེ་སློང་རྣམས་ཀྱི་ཆོས་གོས་རབ་ཚད་གསུམ་འགྱུར་ཡོད་པར་བཤད་ལ། སྟོན་པའི་སྐུ་དང་ཚད་མཉམ་ན་སྟོན་པའི་ཆོས་གོས་ཀྱི་ཚད་བཞིན་བྱས་པས་ཡོད་པ་དམིགས་བསལ་ལོ། །
ལྟུང་བྱེད་འབའ་ཞིག་གི་དོན་ནི། རྒྱ་ཆེར་འགྲེལ་ལས། དངོས་པོ་སྤང་དུ་མེད་ཅིང་ལྟུང་བྱེད་འབའ་ཞིག་བཤགས་པར་བྱ་བ། ཅེས་གསུངས་པ་ལྟར་ཡིན་ལ། འདུལ་འཛིན་གྲགས་རྒྱལ་གྱི་བསླབ་བྱ་ཆེན་མོར། ལྟུང་བ་བཤགས་པའི་ཚེ་ཁབ་རལ་མ་བཅག་ན་བཤགས་པ་མི་ཆགས་ལ། དེ་བཞིན་དུ་ཁྲི་རྐང་འཆོས་པ་དང་། འདིང་བ་དང་། གཡན་པ་དགབ་པ་དང་། །
དབྱར་གྱི་རས་ཆེན་ཚད་ལས་ལྷག་པ་རྣམས་ལ་ལྷག་པའི་ཆ་མ་བཅང་པར་བཤགས་པ་མི་ཆགས་ལ། ཤིང་བལ་གྱི་གོས་པར་བྱས་པ་ལ་ཡང་ཤིང་བལ་མ་བསྡུས་པར་བཤགས་པ་མི་ཆགས་ལ། བཤགས་ཡུལ་

༼༣༠༨༽
གྱིས་ཀྱང་ཁབ་རལ་བཅག་གམ། འདིང་བ་སོགས་ཀྱི་ཚད་ལྷག་པ་བཅད་དམ། ཤིང་བལ་བསྡུས་སམ། ཞེས་མ་དྲིས་པར་བཤགས་པ་ལེན་ན་ཉེས་བྱས་སོ། །
ཞེས་བཤད་ལ། དེ་ལྟར་ན་ཁབ་རལ་སོགས་ཀྱི་ལྟུང་བྱེད་རྣམས་སྤང་ལྟུང་དུ་ཐལ་བའི་དོགས་པ་འབྱུང་བ་དང་། རྒྱ་ཆེར་འགྲེལ་ལས། དངོས་པོ་སྤང་དུ་མེད་ཅིང་། ཞེས་གསུངས་པ་དང་འགལ་བ་ལྟར་སྣང་བས་དཔྱད་པར་བྱའོ། །
འོན་ཀྱང་སྤངས་པ་ཞག་གིས་ཆོད་པ་སྔོན་དུ་འགྲོ་མི་དགོས་ཤིང་ཁབ་རལ་ཅོག་པ་སོགས་དེ་དག་ལ་ལུང་ཁུངས་ཡོད་ན་འཐད་པ་ལས་འོས་མེད་དོ། །
དེ་ལྟར་ལྟུང་བྱེད་འབའ་ཞིག་པ་དགུ་བཅུ་ལས། མ་བསྐོས་པ་ལ་སོགས་པ་བཅུ་ཚན་གཅིག ཡང་ཡང་ཟ་བ་དང་། དབྱར་གྱི་གོས་རས་ཆེན་ལས་གྱུར་པའི་ལྟུང་བ་རྣམས་དགེ་སློང་མའི་ཕྱོགས་ལ་མེད་པས། བཅུ་གཉིས་པོ་འདིའི་སྟེང་དུ་སྔར་བཤད་པའི་སྡོམ་ཚིག་གིས་བསྡུས་པའི་སྐྲོད་པ་དང་། ཟས་སོད་པ་སློང་བ་དང་། དབེན་པ་གཉིས་དང་། ཉི་ཤུ་མ་ལོན་པ་བསྙེན་པར་རྫོགས་པར་བྱེད་པ་དང་། ཕྱིར་མ་བླང་བར་སྤྱོད་པ་དང་བཅས་པས་བཅོ་བརྒྱད་ནི་དགེ་སློང་ཕའི་ཐུན་མོང་མ་ཡིན་པའི་ལྟུང་བྱེད་ཡིན་ཞིང་། ལྷག་མ་བདུན་ཅུ་རྩ་གཉིས་ནི་དགེ་སློང་ཕ་མ་ཐུན་མོང་བའི་ལྟུང་བྱེད་དུ་བཤད་དོ། །
དགེ་སློང་མའི་ཐུན་མོང་མ་ཡིན་པའི་ལྟུང་བྱེད་འབའ་ཞིག་པ་ལ་བཅུ་ཚན་བཅུ་དང་། བརྒྱད་ཚན་གཅིག་སྟེ། བརྒྱ་དང་བརྒྱད་

༼༣༠༩༽
དུ་ཡོད་པ་ལས། རིམ་བཞིན་ངོ་བོ་ངོས་བཟུང་ན་དགེ་སློང་མ་བསྙེན་པར་རྫོགས་ནས་ལོ་བཅུ་གཉིས་མ་ལོན་པར་གཞན་རབ་ཏུ་འབྱིན་པ་དང་། བསྙེན་པར་རྫོགས་པའི་མཁན་མོ་བྱེད་པའི་བཅས་པའི་ཁ་ན་མ་ཐོ་བ་ནི། མ་ལོན་པས་ཉེ་བར་འཇོག་པའི་ལྟུང་བྱེད་དང་། དགེ་སློང་མ་གང་ལོ་བཅུ་གཉིས་ལོན་ཀྱང་འཁོར་དང་འཁོར་མང་འཇོག་མི་ནུས་དགེ་སློང་མའི་དགེ་འདུན་གྱི་གནང་བ་མ་ཐོབ་བཞིན་དུ་འཁོར་དང་འཁོར་མང་པོ་སྐྱོང་བ་ནི་རིམ་བཞིན་འཁོར་འཇོག་པའི་དང་། འཁོར་མང་འཇོག་པའི་ལྟུང་བྱེད་ཡིན། ཁྱིམ་སོ་བཟུང་བ་ལོ་བཅུ་གཉིས་མ་ལོན་པ་བསྙེན་པར་རྫོགས་པ་དང་། ཁྱིམ་སོ་མ་བཟུང་བ་ལོ་ཉི་ཤུ་མ་ལོན་པ་བསྙེན་པར་རྫོགས་པའི་མཁན་མོ་བྱས་པ་ནི་རིམ་བཞིན་ལོ་བཅུ་གཉིས་མ་ལོན་པ་བསྙེན་པ་རྫོགས་བྱེད་པའི་དང་། ཉི་ཤུ་མ་ལོན་པ་བསྙེན་རྫོགས་བྱེད་པའི་ལྟུང་བྱེད་ཡིན། དེ་བཞིན་དུ་མཁན་མོ་ཉིད་ཀྱི་ཁྱིམ་སོ་བཟུང་བ་དང་། ཁྱིམ་སོ་མ་བཟུང་བ་དགེ་སློབ་མའི་བསླབ་པ་མ་སྦྱིན་པ་གཉིས་བསྙེན་པར་རྫོགས་པར་བྱེད་པ་ནི་ཚིགས་ལས་འདས་པའི་ལྟུང་བྱེད་གཉིས་སུ་འཇོག དགེ་སློབ་མའི་སྡོམ་པ་སྦྱིན་དུ་ཟིན་ཀྱང་དེའི་བསླབ་བྱ་ལ་སློབ་པ་ལོ་གཉིས་མ་ལོན་པར་བསྙེན་རྫོགས་བྱེད་པ་དང་། བསླབ་བྱ་ལ་བསླབ་པ་ལོ་གཉིས་ལོན་པ་མཁན་མོས་བསྙེན་རྫོགས་མི་བྱེད་པ་ནི་རིམ་བཞིན་བསླབ་པ་ལ་མ་བསླབ་པ་བསྙེན་རྫོགས་བྱེད་པའི་དང་། །

༼༣༡༠༽
བསླབ་པ་ལ་བསླབ་པ་བསྙེན་རྫོགས་མི་བྱེད་པའི་ལྟུང་བྱེད་དུ་འཇོག མཁན་མོས་ཁོ་མོ་ལ་གོས་སྦྱིན་པ་ལ་སོགས་པའི་བསྙེན་བཀུར་བྱེད་ན། བསྙེན་པར་རྫོགས་པར་བྱའོ། །
ཟེར་བ་ནི་ཆོས་ཚོང་བའི་ལྟུང་བྱེད་ཡིན་ཏེ། བཅུ་ཚན་དང་པོའོ། །
ཁྱིམ་པ་མོ་རབ་ཏུ་འབྱིན་པ་ལ་འདྲིད་པས་ཁྱིམ་པ་མ་ཁྱིམ་གྱི་འབྱོར་བ་སྤོང་དུ་བཅུག་ནས་རབ་ཏུ་མི་འབྱིན་པའི་བཅས་པའི་ཁ་ན་མ་ཐོ་བ་ནི་འདྲིད་པའི་ལྟུང་བྱེད་དང་། ལོ་གཉིས་སྦྲེལ་མར་གཞན་དང་གཞན་ལ་རབ་བྱུང་འབོགས་པ་ནི་འཁོར་མང་པོ་སོག་པའི་ལྟུང་བྱེད་དང་། ཆུང་མ་ཁྱིམ་ཐབས་ཀྱིས་མ་གནང་བ་རབ་ཏུ་འབྱིན་པ་ནི་མ་གནང་བ་བསྡུད་པའི་ལྟུང་བྱེད་དང་། སྨད་འཚོང་མ་དང་། སྦྲུམ་མ་དང་། མྱ་ངན་གྱིས་ཟིར་མ་དང་། མ་རུང་མ་རབ་ཏུ་འབྱིན་པ་རྣམས་ནི་རིམ་བཞིན་འཁྲུལ་པ་མོ་བསྡུད་པའི་དང་། སྦྲུམ་མ་བསྡུད་པའི་དང་། མྱ་ངན་གྱིས་ཟིར་བ་བསྡུད་པའི་དང་། ཙབ་བཀྲོལ་ཅན་བསྡུད་པའི་ལྟུང་བྱེད་དེ། སྐྱོན་ཅན་བསྡུད་པ་ལས་གྱུར་པའི་ལྟུང་བྱེད་བཞི་རུ་གྲགས་པ་ཡིན། མཁན་མོ་ཉིད་ཀྱིས་རབ་བྱུང་དང་། བསྙེན་རྫོགས་བྱས་པ་དག་ལ་ཆོས་དང་ཟང་ཟིང་གིས་ཕན་མི་འདོགས་པ་ནི། ཕན་མི་འདོགས་པའི་དང་། མཁན་མོ་ཉིད་ཀྱིས་དེ་དག་བར་ཆད་དུ་འགྱུར་བ་མཐོང་ན་བར་ཆད་མེད་པའི་གནས་སུ་མི་འདྲེན་པ་སོགས་ནི་མི་འདྲེན་པ་དང་། མཁན་མོས་དེ་དག་ན་བར་གྱུར་པ་ན་ནད་གཡོག་མི་བྱེད་པ་ནི་ནད་གཡོག་མི་བྱེད་པའི་དང་། མཁན་

༼༣༡༡༽
མོས་དེ་དག་ལ་དགེ་སློང་མའི་བསླབ་པ་མི་སློབ་པ་ནི། མི་སློབ་པའི་ལྟུང་བྱེད་དེ་ཡལ་བར་འདོར་བ་ལས་གྱུར་པའི་ལྟུང་བྱེད་བཞི་རུ་གྲགས་པ་ཡིན། དགེ་སློང་མས་རང་གི་བསྟེན་བྱ་མོ་དབང་གི་ནང་དུ་རྒྱ་སྐྱགས་ཀྱི་ཆང་བུ་རང་གིས་འཇུག་པ་ནི་འདོད་པ་བསྟེན་པའི་ལྟུང་བྱེད་ཡིན་ཏེ། ཁུ་བ་ཕྱུང་བའི་ལྟུང་བྱེད་དུ་བཤད་དོ། །
དགེ་སློང་མས་རྒྱ་སྐྱགས་ཀྱི་ཆང་བུ་འདྲ་བའམ། དེའི་གཟུགས་བརྙན་སོར་མོའི་ཚིགས་གཉིས་ལས་ལྷག་པ་རང་གི་མོ་དབང་གི་ནང་དུ་འཁྲུ་བར་བྱེད་པ་ནི་འདོད་པ་བསྟེན་པ་ལྟར་བཅོས་པའི་དང་། རང་གི་མོ་དབང་ལ་ལག་མཐིལ་གྱི་ཐལ་ཅག་གིས་བསྣུན་པ་ནི། འདོད་པ་བསྟེན་པ་ལ་གནོད་པའི་དང་། དེ་ལས་སྤུ་འཐོག་ཅིང་འདྲེག་པ་རང་གིས་བྱེད་དམ་གཞན་བྱེད་དུ་འཇུག་པ་ནི་བསྟེན་པར་བྱ་བ་འཆོས་པའི་ལྟུང་བྱེད་དོ། །
དགེ་སློང་མ་གཅིག་པུ་ཁྱིམ་པ་ཆགས་ལྡན་གཅིག་དང་དབེན་པ་སྐྱབས་ཡོད་ན་འདོམ་གང་གི་ནང་ཚུན་ཆད་ན་འདུག་གམ་འགྲེང་བ་ནི་ཁྱིམ་པ་དང་ལྷན་ཅིག་སྤྱོད་ལམ་ཅིག་པའི་དང་། དེ་ན་དགེ་སློང་མ་གཅིག་པུ་དགེ་སློང་གཅིག་དང་ལྷན་ཅིག་འགྲེང་བ་ནི་དགེ་སློང་དང་ལྷན་ཅིག་འགྲེང་བའི་དང་། དབེན་པ་སྐྱབས་ཡོད་བླ་གབ་མེད་པ་ན་ཁྱིམ་པ་དང་ལྷན་ཅིག་འགྲེང་བ་དང་། དེ་ན་དགེ་སློང་དང་ལྷན་ཅིག་འགྲེང་བ་ནི་རིམ་བཞིན་བླ་གབ་མེད་པ་ན་ཁྱིམ་པ་དང་ལྷན་ཅིག་འགྲེང་བའི་དང་། དེ་ན་དགེ་སློང་དང་ལྷན་ཅིག་འགྲེང་བའི་ལྟུང་བྱེད་དུ་འཇོག དགེ་སློང་མས་ཁྱིམ་པའི་རྣ་བར་མ་

༼༣༡༢༽
རེག་ཙམ་དུ་མཉན་ཏེ། འཕྲིན་ལ་སོགས་པ་སྨྲ་བ་ནི་ཁྱིམ་པའི་རྣ་བར་ཤུབ་ཅིང་སྨྲ་བའི་དང་། ཁྱིམ་པ་ལས་རྣར་ཤུབ་ཅིང་སྨྲ་བ་ཉན་པ་ནི་སྨྲ་བ་ཉན་པའི་དང་། དེ་བཞིན་དུ་ཁྱིམ་པའི་དེ་འདྲ་བ་དགེ་སློང་ལ་ཡང་སྦྱར་བའི་ལྟུང་བྱེད་གཉིས་དང་། དགེ་སློང་མས་ཁྱིམ་པ་ལས་རིག་པ་གང་ཡང་རུང་བ་ལེན་པ་དང་། ཁྱིམ་པ་དེ་ལས་རིག་པ་དེ་ཀློག་པ་ནི་རིམ་བཞིན་ཁྱིམ་པ་ལས་རིག་པ་ལེན་པའི་དང་། དེ་ལས་རིག་པ་ཀློག་པའི་ལྟུང་བྱེད་དུ་འཇོག ཆགས་སེམས་དང་བཅས་པའི་རྒྱུ་ཐབས་ཀྱི་རང་གི་ལུས་ཀྱི་རྨ་བཅིངས་ཤིང་བཅིངས་ཤིང་སྐྱེས་པ་འགྲོལ་དུ་འཇུག་པ་ནི་རྨ་བཅིངས་པ་འགྲོལ་དུ་འཇུག་པའི་ལྟུང་བྱེད་ཡིན་ཏེ། རེག་པར་བྱ་བ་མ་ཡིན་པ་དང་། བསྟེན་པ་ལས་གྱུར་པའི་ལྟུང་བྱེད་བཅུ་གཅིག་ཏུ་གྲགས། བུ་དང་བུ་མོ་ལ་སོགས་པ་འཚོ་ཞིང་བརྩེ་བ་ལ་སོགས་པས་བསྙེན་བཀུར་བྱེད་པ་ནི། བུ་འཚོ་བའི་ལྟུང་བྱེད་དོ། གྲོང་དུ་འགྲོ་བའི་དུས་སུ། ཁྱིམ་བདག་ལ་མ་དྲིས་པར་ཁྱིམ་གཞན་དུ་མཚན་མོ་ཉལ་ཞིང་འདའ་བར་བྱེད་པ་ནི། ཁྱིམ་གཞན་དུ་མཚན་མོ་ཉལ་བའི་དང་། མཚན་མོ་མ་བརྟགས་པར་མུན་ཁུང་དང་འཐིབ་པོ་ལ་སོགས་པ་གང་དུ་ཞུགས་ན་སྐྱེས་པ་ཡོད་པ་ཤེས་པར་མི་འགྱུར་བའི་སྐྱབས་ཡོད་སར་མཚན་མོ་ཉལ་ཞིང་འདའ་བར་བྱེད་པ་ནི། མཚན་མོ་མ་བརྟགས་པར་ཉལ་བའི་དང་། མཚན་མོ་གནས་ཁང་དུ་དགེ་སློང་མ་གཞན་མེད་པར་གཅིག་པུ་ཉལ་ཞིང་འདའ་བར་བྱེད་པ་ནི། དགེ་སློང་མ་

༼༣༡༣༽
གཞན་མེད་པར་མཚན་མོ་ཉལ་བའི་ལྟུང་བྱེད་ཡིན་ཏེ། གནོད་པར་འགྱུར་བའི་སྒོ་སྤོང་བའི་ལྟུང་བྱེད་གསུམ་དུ་བརྗོད་དོ། །
དགེ་སློང་མ་གང་དགེ་སློང་མ་གཞན་དང་ལྷན་ཅིག་ཁྲི་གཅིག་གི་སྟེང་དུ་ཤ་མང་རེག་པ་དང་བཅས་ཤིང་མཚན་མོ་ཉལ་བར་བྱེད་པ་ནི། ལོངས་སྤྱོད་ཅིང་གནས་པའི་ལྟུང་བྱེད་དོ། །
དགེ་སློང་མས་རང་གི་ལུས་ལ་འདག་རྫས་ཀྱིས་དྲིལ་ཞིང་ཕྱི་བའི་དྲིལ་ཕྱི་དགེ་སློང་མ་གཞན་བྱེད་དུ་འཛུད་པ་དང་། དེ་དགེ་སློབ་མ་བྱེད་དུ་འཛུད་པ་དང་། དེ་དགེ་ཚུལ་མ་བྱེད་དུ་འཛུད་པ་དང་། དེ་ཁྱིམ་པ་མོ་བྱེད་དུ་འཛུད་པ་དང་། དེ་མུ་སྟེགས་མོ་བྱེད་དུ་འཛུད་པ་དང་། རང་གི་ལུས་ལ་ཆུ་འབའ་ཞིག་གིས་དྲི་མ་བཀྲུ་བཤལ་བྱ་བ་བུད་མེད་གཞན་བྱེད་དུ་འཛུད་པ་དང་། རྫས་དྲི་ཞིམ་པོ་དག་གིས་རང་གི་ལུས་ལ་སྐུད་པ་དང་། འབྲུ་མར་གྱི་ཚིགས་མས་རང་གི་ལུས་ལ་སྐུད་པ་བུད་མེད་གཞན་བྱེད་དུ་འཛུད་པ་སྟེ། ཕྱི་མ་གཉིས་སོ་སོར་ཕྱེ་བས་བྱི་དོར་བྱེད་པ་ལས་གྱུར་པའི་ལྟུང་བྱེད་བརྒྱད་དུ་བརྗོད། །
བུད་མེད་དང་ལྷན་ཅིག་ལག་པ་སྦྲེལ་ཏེ་ཁྲུས་བྱེད་པ་ནི་ཆུ་ལ་ལོངས་སྤྱོད་པའི་ལྟུང་བྱེད་དོ། །
སྐྲ་བཅོས་པའི་ཕྱིར་པུ་ཤེལ་རྩིས་སྐྲ་བཤད་འཆོས་པ་དང་། སོ་མང་གིས་དང་། སྨྱིག་བཤད་ཀྱིས་དང་། པུ་ཤེལ་རྩི། སོ་མང་། སྨྱིག་བཤད་ཀྱི་རྫས་གསུམ་ཆར་བསྡུས་པས་སྐྲ་བཤད་པ་འཆོས་པ་དང་། སྐྲ་བརྙན་འཆང་བ་དང་། ཁྱིམ་པའི་རྒྱན་ཐོགས་པ་སྟེ་འཆོས་

༼༣༡༤༽
པ་ལས་གྱུར་པའི་ལྟུང་བྱེད་དྲུག་ཏུ་བརྗོད། བྲོ་རྡུང་བ་དང་། གླུ་ལེན་པ་དང་། པི་ཝང་ལ་སོགས་པའི་རོལ་མོ་བྱེད་པ་སྟེ་རྒྱགས་པ་ལས་གྱུར་པའི་ལྟུང་བྱེད་གསུམ། ལོངས་སྤྱོད་བྱེད་ཅིང་གདུགས་ཐོགས་པ་དང་། དེ་བྱེད་ཅིང་མཆིལ་ལྷམ་གྱོན་པ་དང་། ཁྲིའུ་ལ་བདག་ཉིད་འདུག་ཏུ་འཛུད་པའི་བསྙེན་བཀུར་ཉམས་སུ་མྱོང་བར་བྱེད་པ་སྟེ། ལོངས་སྤྱོད་འཆོས་པ་ཉིད་ལས་གྱུར་པའི་ལྟུང་བྱེད་གསུམ་དུ་བརྗོད། ཁྱིམ་གཞན་དུ་བདག་པོས་མ་བསྐོ་བར་དེར་སྟན་ལ་འདུག་པ་ནི་ཐུགས་ཐུབ་ཏུ་ཕྱིས་གནོན་བྱེད་པའི་ལྟུང་བྱེད་དང་། ཁྱིམ་པ་ཆོས་ཉན་དུ་བཞུགས་པའི་ཚེ་ཁྱིམ་པའི་སྟན་རང་གིས་ཡོངས་སུ་སྤྱད་པ་ཁྱིམ་པ་ལམ་སྦྲན་པ་བོར་ཏེ་འགྲོ་བ་ཁྱིམ་པ་ལ་ལོག་ཐབས་བྱེད་པའི་ལྟུང་བྱེད་དོ། །
རུང་བ་མ་ཡིན་པའི་སྐུད་པ་འཁལ་བ་ནི། ཁྱིམ་པ་མོའི་བཟོ་སྟོན་པའི་ལྟུང་བྱེད་དང་པོ། དགེ་སློང་མ་རབ་ཏུ་མང་པོས་གོས་བདག་གིར་བྱེད་པ་དང་། མར་དང་འབྲས་ཆན་ལ་སོགས་པའི་ཟས་བཙོད་ནས་ཚོད་བྱས་ཟིན་པ་དང་གཉིས་ནི་སྐབས་འདིར་བར་གྱི་ལྟུང་བྱེད་དུ་བརྗོད། ཁྱིམ་དུ་ཆག་ཆག་གདབ་པ་ལ་སོགས་པ་འཕྲལ་གྱི་བྱ་བ་རྣམས་བྱེད་པ་དང་། དགེ་སློང་གིས་བཙོས་པའི་སྐབས་སུ་མི་སྙི་བ་རྣམས་ཀྱི་གསུམ་ཆ་བང་པ་དང་། སྙི་བ་རྣམས་ཀྱི་ཁ་དོག་གྱུར་པ་དང་། ཁུ་བ་རྣམས་ཀྱི་ལན་གཉིས་ཁོལ་བར་གྱུར་པའི་རྗེན་པ་བཙོས་པ་

༼༣༡༥༽
ནི་རྗེན་པ་འཚོད་པའི་ལྟུང་བྱེད་ཡིན་ཏེ། ཕྱི་མ་འདི་གཉིས་ཁྱིམ་པ་མོའི་བཟོ་སྟོན་པའི་ལྟུང་བྱེད་གཉིས་པ་དང་གསུམ་པའོ། །
ཟས་ཟོས་ནས་སྟན་ལས་ལངས་ཏེ་སྟན་བཏང་བའི་འོག་ཏུ་ཡང་ཟས་དེའི་འཕྲོ་ཟ་བར་བྱེད་པ་ནི། ལྟོ་འདུན་ལས་གྱུར་པའི་ལྟུང་བྱེད་དང་། ནད་པ་མ་ཡིན་པས་སྒོག་སྐྱ་ཇི་ཙམ་ཟོས་པ་ནི་ཚོགས་པར་དབྱུང་བ་མ་ཡིན་པའི་དྲི་བསྟེན་པའི་ལྟུང་བྱེད་དང་། ཟླ་མཚན་འཛག་པའི་དུས་མངལ་གྱི་སྒོར་གོས་ངན་མི་འདོགས་པ་ནི་རྨེ་ཁེབ་མི་འཆང་བའི་ལྟུང་བྱེད་དང་། ཁྲུས་དང་ཆར་པ་ལ་སོགས་པས་ལུས་ཤེར་བར་གྱུར་པའི་ཚེ་ཆུ་གོས་མི་འཆང་མི་གྱོན་པ་ནི་ཆུ་གོས་མི་འཆང་བའི་ལྟུང་བྱེད་དང་རང་གི་ཆོས་གོས་དང་འདིང་བ་རྙིང་པ་བཀྲུ་བར་འོས་པ་བཀྲུ་བཤལ་པ་ལ་འཁྲུར་འཛུད་པ་ནི་བཀྲུ་བཤལ་པ་ལ་གོས་འཁྲུར་འཛུད་པའི་ལྟུང་བྱེད་ཡིན་ཏེ། རྨེ་ཁབ་མི་འཆང་པ་སོགས་ཕྱི་མ་གསུམ་པོ་འདི་ནི། སུ་གོས་མ་རུང་པ་བྲལ་བ་ལས་གྱུར་པའི་ལྟུང་བྱེད་གསུམ་ཞེས་བྱའོ། །

དགེ་སློང་གི་ཆོས་གོས་རྣམ་གསུམ་ལ་སོགས་པ་ཁྱིམ་པ་ལ་བགོ་བའི་ཕྱིར་སྦྱིན་པ་ནི། ཆོས་གོས་ཀྱི་རྒྱལ་མཚན་ལ་མ་གུས་པའི་ལྟུང་བྱེད་དང་། དགེ་སློང་དང་སྣམ་སྦྱར་བརྗེ་བ་ནི། རྒྱལ་མཚན་བརྗེ་བའི་ལྟུང་བྱེད་དོ། །
དགེ་སློང་མ་གཞན་གྱི་བསྔགས་པ་བརྗོད་པ་ན་ལུས་ངག་གི་རྣམ་འགྱུར་མི་མཐུན་པར་སྟོན་པ་ནི། བསྔགས་པ་ལ་

༼༣༡༦༽
སེར་སྣ་བྱེད་པའི་དང་། དེ་བཞིན་དུ་ཁྱིམ་དང་གནས་དང་རྙེད་པ་དང་ཆོས་ལ་སེར་སྣ་བྱེད་པ་དང་བཅས་པས་སེར་སྣ་བྱེད་པ་ལས་གྱུར་པའི་ལྟུང་བྱེད་ལྔའོ། །
དགེ་སློང་མས་དགེ་སློང་མ་གཞན་དབྱར་ཁང་ནས་སྐྲོད་པ་དང་། ཁྱིམ་པའི་ཁྱིམ་གཞན་ན་སྔར་ནས་གནས་པའི་དགེ་སློང་མ་ཐབས་གང་ཡང་རུང་བས་སྐྲོད་པ་ནི། སྐྲོད་པ་ལས་གྱུར་པའི་ལྟུང་བྱེད་གཉིས་སོ། །
འདིར་བཤད་པའི་སྐྲོད་པ་དང་། ཉི་ཤུ་མ་ལོན་པར་བསྙེན་པར་རྫོགས་པར་བྱེད་པའི་ལྟུང་བྱེད་ནི། དགེ་སློང་ཕའི་སྐབས་སུ་ཕའི་ཐུན་མོང་མ་ཡིན་པར་བཤད་པའི་དེ་གཉིས་དང་མིང་འདྲ་ཡང་། དོན་མི་ཅིག་པས་སོ་སོར་ཕ་མ་རང་རང་གི་ཐུན་མོང་མ་ཡིན་པའི་ལྟུང་བར་བཤད་དོ། །
ལེགས་པར་མ་ཐོས་པ་དང་མ་མཐོང་བ་ལ་སོགས་པས་ལྟུང་བྱེད་ལ་སོགས་པ་གླེང་པ་ནི། མཐོ་འཚམས་པ་ལས་གྱུར་པའི་ལྟུང་བྱེད་དང་། གཞན་ཡིད་ཆེས་པར་བྱ་བའི་ཕྱིར་གཞན་གྱི་མདུན་དུ་མནའ་འདོར་བ་ནི། ལོག་པར་སྟོན་པའི་དང་ཁྲོ་བས་བདག་ཉིད་ལ་གནོད་པ་བྱེད་ཅིང་བརྡེག་པར་བྱེད་པ་ནི། མི་བརྟན་པས་རྣམ་པར་འགྱུར་བའི་ལྟུང་བྱེད་དོ། །
དགེ་སློང་མས་དགེ་འདུན་ལ་རྣམ་པ་སྣ་ཚོགས་པས་བརྙས་ཐབས་བྱེད་པ་དང་། དེ་ལ་བཀུར་བ་འདེབས་པས་ཅོ་བ་དང་། དགེ་སློང་གི་ལུས་ལ་དགོས་པ་མེད་བཞིན་དུ་ཆུ་མཐོར་བ་དང་གསུམ་ནི། བླ་མར་གྱུར་པ་ལ་བསྙས་ཐབས་བྱེད་

༼༣༡༧༽
པའི་ལྟུང་བྱེད་གསུམ་མོ། །
དགེ་སློང་མ་རྣམས་ཀྱི་རྩོད་པ་ཞི་བར་བྱ་བའི་མཐུ་ཡོད་བཞིན་དུ་དེ་ཞི་བར་མི་བྱེད་པ་ནི། འཁྲུག་ལོང་ཡལ་བར་འདོར་བའི་ལྟུང་བྱེད་དང་། ཞག་སྔ་མ་ལ་འདུན་པ་ཕུལ་ནས། ཞག་ཕྱི་མ་ལ་འདུན་པ་མི་འབུལ་བ་ནི། བློ་མཐུན་པར་མི་བྱེད་པའི་ལྟུང་བྱེད་དོ། །
དགེ་སློང་ལས་གདམ་ངག་མི་ཉན་པ་དང་། དགེ་སློང་མེད་པའི་གནས་སུ་དབྱར་གནས་ཁས་ལེན་པ་དང་། གཉིས་ཀའི་དགེ་འདུན་ལ་དགག་དབྱེ་མི་བྱེད་པ་ནི། ལྕི་བའི་ཆོས་ལས་འདས་པའི་ལྟུང་བྱེད་གསུམ་མོ། །
དགེ་སློང་གི་དགེ་འདུན་ལས་འདུན་པའི་གསོ་སྦྱོང་མ་བསླང་བར་གསོ་སྦྱོང་བྱེད་པ་ནི་ལྕི་བའི་ཆོས་དང་འབྲེལ་བའི་ཆོས་ལས་འདས་པའི་ལྟུང་བྱེད་དོ། །
དབུལ་པོ་ལ་དགེ་འདུན་གྱི་དོན་དུ་ཆོས་གོས་སྲ་རྐྱང་གི་ཟོང་ཙམ་སྦྱོར་དུ་བཅུག་པ་དང་། ཆོས་གོས་སྲ་རྐྱང་དབྱུང་བའི་དུས་སུ་དབྱུང་བའི་ཕྱིར། བག་ཡངས་སུ་བྱ་བའི་ཚོགས་པ་མི་སྦྱིན་པ་དང་། ཆོས་དང་ལྡན་པའི་རྙེད་པ་བགོ་བའི་ཕྱིར། བག་ཡངས་སུ་བྱ་བའི་ཚོགས་པ་མི་སྦྱིན་པ་རྣམས་ནི། གཞན་ལ་གནོད་པར་སྤྱོད་པའི་ལྟུང་བྱེད་གསུམ་མོ། །
དགེ་སློང་མ་རྣམས་ཀྱིས་ཁྱིམ་ཁྲུ་བཞི་བ་ལ་སོགས་པ་དབྱར་གནས་པའི་ཁང་པ་གཞན་ལ་མ་བཅོལ་བར་ཡུལ་གཞན་དུ་འགྲོ་བ་ནི། དབྱར་ཁང་ཡལ་བར་འདོར་བའི་ལྟུང་བྱེད་དོ། །
དབྱར་གནས་པའི་ནང་དུ་ཡུལ་

༼༣༡༨༽
ལྟ་བའི་ཕྱིར་ལྗོངས་རྒྱུ་ཞིང་འགྲོ་བ་དང་། དབྱར་གནས་ནས་དགག་དབྱེ་བྱས་པའི་ཕྱི་དེ་ཉིན་པར་ལྗོངས་རྒྱུ་བར་མི་འགྲོ་བ་དང་། ཡུལ་འཁོར་ཆོམ་རྐུན་གྱིས་འཇིགས་པས་དོགས་པ་དང་བཅས་པར་ལྗོངས་རྒྱུ་ཞིང་འགྲོ་བ་དང་། ཡུལ་འཁོར་གང་ན་དགྲ་བོ་མི་མཐུན་པ་ཡོད་པ་དང་བཅས་པར་འགྲོ་བ་རྣམས་ནི་འགྲོ་བ་དང་མི་འགྲོ་བ་ལས་གྱུར་པའི་ལྟུང་བྱེད་བཞིའོ། །

རྒྱལ་པོའི་ཕོ་བྲང་དང་། མུ་སྟེགས་གཞན་གྱི་འདུག་གནས་ལ་སོགས་པར་སོང་སྟེ་འདུག་པར་བྱེད་པ་ནི། ཐབ་དཀྲོལ་བྱེད་པའི་དང་། དགེ་སློང་ལ་སོགས་པས་ཚིག་གི་སྐབས་མ་ཕྱེ་བར་དྲི་བའི་དྲི་བ་ནི། སྐབས་མ་ཕྱེ་བར་འདྲི་བའི་ལྟུང་བྱེད་ཡིན་ཏེ་སྨྲ་བ་ལས་གྱུར་པའི་ལྟུང་བྱེད་གཉིས་སོ། །
དབྱར་ཁང་གི་ཉེ་འཁོར་འདོམ་གང་ལས་ལོགས་ཤིག་ན་ཆབ་ཁུང་གི་ན་ཕག་ཏུ་འདུག་པ་དེར་གཅིག་པུ་འགྲོ་བ་དང་། རྩ་སྔོན་པོའི་སྟེང་དུ་བཤང་བ་འདོར་བ་དང་། རྩིག་པའི་ཕག་ཏུ་མ་བལྟས་པར་བཤང་བ་འདོར་བ་རྣམས་ནི། བཤང་བ་ལས་གྱུར་པའི་ལྟུང་བྱེད་གསུམ་མོ། །
ལྟུང་བྱེད་འབའ་ཞིག་པ་བསྟན་ཟིན་ཏོ། །
སོར་བཤགས་ལ་དགེ་སློང་གི་དང་། དགེ་སློང་མའི་སོར་བཤགས་གཉིས། དང་པོ་ནི། གྲོང་དང་ཁྱིམ་གཞན་ཉིད་དང་ནི། །
བསླབ་པ་དང་ནི་དགོན་པ་སྟེ། །
སོ་སོར་བཤགས་པར་བྱ་བ་བཞི། ཞེས་གསུངས་པ་ལྟར་བཞི་ལས། དང་པོ་དགེ་སློང་མ་ལ་ཟས་ལེན་པའི་སོར་བཤགས་ནི། དགེ་སློང་གིས་དགེ་སློང་མ་ཉེ་དུ་མ་ཡིན་པར་ཤེས་བཞིན་

༼༣༡༩༽
དུ་དེ་གྲོང་ན་འདུག་པ་ལ་ཟས་བསླངས་ཏེ་ཟོས་པའོ། །
གཉིས་པ་གྲལ་རིམ་དུ་མ་ཕེབས་པར་འགྲིམ་དུ་འཇུག་པ་ལ་མ་ལྡོག་པར་ཟ་བའི་སོར་བཤགས་ནི། དགེ་སློང་གི་ཁྱིམ་བདག་གིས་དགེ་འདུན་སྤྱི་ལ་གདུགས་ཚོད་འདྲེན་པའི་ཚེ་དགེ་སློང་མ་འགའ་ཞིག་གིས་དགེ་སློང་ལ་ངོས་མགྲོན་བྱེད་པ་ལ་ཞུགས་པ་ན་ཚིག་གིས་མ་ལྡོག་པར་དེས་ངོས་མགྲོན་བྱས་པའི་ཟས་བླངས་ཏེ་ཟོས་པའོ། །
བསླབ་པ་བྲལ་ཏེ་ཁྱིམ་དུ་འཇུག་པའི་སོར་བཤགས་ནི། ཁྱིམ་གྱི་བསླབ་པའི་སྡོམ་པ་སྦྱིན་པའི་ཁྱིམ་ནས་མགྲོན་དུ་མ་བོས་པར་ཟས་བསླངས་ཏེ་ཟོས་པའོ། །
ནགས་མ་བརྟགས་པར་གྱུར་པའི་སོར་བཤགས་ནི། དགེ་སློང་གང་དགེ་འདུན་གྱིས་ནགས་ཉུལ་བར་བསྐོས་པ་ལས་དེས་ཤེས་བཞིན་དུ་ནགས་མ་ཉུང་བའི་བཅས་པའི་ཁ་ན་མ་ཐོ་བའོ། །
གཉིས་པ་དགེ་སློང་མའི་སོར་བཤགས་ནི། ནད་པ་མ་ཡིན་པས་རང་གི་ཉེ་དུ་མ་ཡིན་པའི་ཁྱིམ་ནས་བདག་གི་དོན་དུ་འོ་མ་བསླངས་ཏེ་འཐུང་བ་ནི། འོ་མ་སློང་བའི་སོར་བཤགས་དང་། དེ་བཞིན་དུ་ཉེ་དུ་མ་ཡིན་པའི་ཁྱིམ་ནས་ཞོ་དང་མར་དང་། ཞུན་མར་དང་། འབྲུ་མར་དང་། སྦྲང་རྩི་དང་བུ་རམ་གྱི་དབུ་བ་དང་ཉ་ཤ་དང་ཤ་དང་ཤ་སྐམ་རྣམས་རིམ་བཞིན་བདག་གི་དོན་དུ་བསླངས་ཏེ་འཐུང་ངམ་ཟོས་པ་ནི། ཞོ་སློང་བའི་སོར་བཤགས་ནས། ཤ་སྐམ་སློང་བའི་སོར་བཤགས་ཀྱི་བར་དུ་བརྗོད་དོ། །
སྔར་མགྲོན་དུ་མ་བོས་པར་ཁྱིམ་གྱི་བསླབ་པ་སྦྱིན་པའི་ཁྱིམ་ནས་

༼༣༢༠༽
བཅའ་བ་དང་ཟ་བ་དག་བསླངས་ཤིང་ཟ་བ་ནི། དམག་དཔོན་སེངྒེའི་གླེང་གཞི་ལས་བསྟན་པ་གང་ཡིན་པ་དེ་ཉིད་དང་མཐུན་པས་སེངྒེ་ལས་གྱུར་པའི་སོར་བཤགས་ཞེས་བྱའོ། །
འདིར་དཔྱོད་ལྡན་ལ་དོགས་པ་འདི་འབྱུང་སྟེ། སྐབས་འདིའི་འོ་མ་སློང་སོགས་ལྟུང་བ་བཅུ། །
དགེ་སློང་ཕ་ལ་ལྟུང་བྱེད་འབའ་ཞིག་པར། །
བཤད་པའི་སོད་པ་སློང་བ་དེ་མིན་ནམ། །
དེ་ལ་འདིར་ནི་བཅུར་དབྱེའི་རྒྱུ་མཚན་ཅི། དེ་ལྟར་བཤད་པའི་སོར་བཤགས་བཅུ་པོ་དེ་དགེ་སློང་མའི་ཐུན་མོང་མ་ཡིན་པ་དང་། སོར་བཤགས་བཅུ་གཅིག་པ་དགེ་སློང་ཕའི་སོར་བཤགས་གསུམ་པ་དང་དོན་འདྲ་བས་ཐུན་མོང་པ་དང་། གྲོང་དང་ཁྱིམ་གཞན་སོགས་གཞན་གསུམ་ནི་ཕའི་ཐུན་མོང་མ་ཡིན་པའི་སོར་བཤགས་ཡིན་ནོ། །
ཉེས་བྱས་ཀྱི་སྡེ་ཚན་ལ་གོས་བསྒོ་བའི་སྡེ། སྤྱོད་ཡུལ་དུ་འགྲོ་བའི། སྟན་ལ་འདུག་པའི། ཟས་བསླངས་པའི། ཟས་ཟ་བའི། ལྷུང་བཟེད་ལ་ལོངས་སྤྱོད་པའི། ཆོས་བཤད་པའ།ི སྒྲུབ་པའི་ཚུལ་ལས་གྱུར་བའི་སྡེ་ཚན། དགེ་སློང་མའི་ཐུན་མོང་མ་ཡིན་པའི་སྡེ་ཚན་དང་དགུ་ལས། དང་པོ་ནི། ཤམ་ཐབས་ལ་ནི་རྣམ་བདུན་དང་། །

སྟོད་གཡོན་ལ་ཡང་རྣམ་པ་གསུམ། །
ཞེས་པས་བསྟན། དེ་ལ་ཤམ་ཐབས་ཀྱི་བདུན་ནི། ཤམ་ཐབས་ཀྱི་ཡ་མཐའ་དང་མ་མཐའ་མཐོ་དམན་མེད་པར་ཟླུམ་པོར་བགོ་བ་དང་། མ་མཐའ་དཔུས་མོ་ཡན་ཆད་དུ་བརྩེངས་པ་མ་ཡིན་པ་དང་། ལོང་བུ་མན་

༼༣༢༡༽
ཆད་དུ་འཇོལ་བ་མ་ཡིན་པ་དང་། ཤམ་ཐབས་ཀྱི་ཕྱོགས་གཅིག་མདུན་ཕྱོགས་སུ་གླང་པོ་ཆེའི་སྣ་ལྟར་འཕྱར་བ་མ་ཡིན་པ་དང་། སྐེ་རགས་ཀྱི་གོང་དུ་ཏ་ལའི་ལོ་མ་ལྟར་ལྟབ་པ་མ་ཡིན་པ་དང་། སྐེ་རགས་ཀྱི་བར་གྱི་བར་ནས་འབྲུའི་མ་ལྟར་ཕྱིར་འབུར་པ་མ་ཡིན་པ་དང་། སྐེ་རགས་ཀྱི་གོང་དུ་སྦྲུལ་མགོའི་གདེང་ཀ་ལྟར་མཐོ་དམན་དུ་འདུག་པ་མ་ཡིན་པའོ། །
བླ་གོས་ཀྱི་གསུམ་ནི། ཟླུམ་པོར་བགོ་བ་དང་། ཧ་ཅང་བརྩེངས་པ་མ་ཡིན་པ་དང་། ཧ་ཅང་འཇོལ་བ་མ་ཡིན་པའོ། །
གཉིས་པ་སྤྱོད་ཡུལ་དུ་འགྲོ་བའི་སྡེ་ནི། ཤིན་ཏུ་བསྡམ་ལ་སོགས་པ་ལྔ། །
མགོ་གཡོགས་ལ་སོགས་རྣམ་པ་ལྔ། །
ཕྱོང་ལ་སོགས་པ་རྣམ་པ་ལྔ། །
ལུས་ལ་སོགས་པ་རྣམ་པ་ལྔ། །
ཞེས་གསུངས་པ་ལྟར་ལྔ་ཚན་བཞི་ལས། དང་པོ་ནི། ལུས་ངག་མཉམ་པར་བཞག་པའི་ཤིན་ཏུ་བསྡམ་པ། སྟོད་གཡོགས་ལ་སོགས་པ་ལེགས་པར་བགོ་བ། བླ་གོས་དང་ཐང་གོས་ཀྱིས་ལུས་ལ་མཉམ་པར་གཡོགས་ཏེ་ལེགས་པར་བགོ་བ། ཅ་ཅོའི་སྒྲ་སྒྱུར་བ། དགོས་པ་མེད་བཞིན་དུ་མིག་གཡས་གཡོན་དུ་མི་གཡེངས་པ། མིག་གཉའ་ཤིང་གང་ཙམ་དུ་བལྟ་བའོ། །
གཉིས་པ་ནི་མགོ་གོས་ཀྱི་མི་གཡོག་ཤམ་ཐབས་འདོམ་སྣང་བར་མི་བརྫེ། སྟོད་གཡོགས་ཕྲག་པ་གཡས་གཡོན་ལ་མི་གཟར། ལག་པ་གཉིས་མདུན་ནས་གོང་དུ་མི་བསྣོལ། །
ལག་པ་གཉིས་རྒྱབ་ནས་ལྟག་པར་མི་བསྣོལ་བའོ། །
གསུམ་པ་ནི། 

༼༣༢༢༽
འགྲོ་བ་ན་མི་འཕྱོང་། སྒྱིད་པ་རྐྱང་བསྐུམ་བྱེད་ཅིང་མི་འགྲོ། ཙོག་བུའི་མི་འགྲོ། རྐང་པའི་རྟིང་པ་བཏེག་སྟེ་སོར་མོའི་བྲང་ས་ལ་ཕབ་ནས་མི་འགྲོ། ལག་པ་གཉིས་རྐང་པའི་སྐེད་པའི་ཕྱོགས་སུ་རྟེན་ཏེ་གྲུ་མོ་གཉིས་སྙུང་སྙུང་པོར་བྱས་པ་སྟེ་སྐྱེད་ཟེར་བྱས་ནས་མི་འགྲོ་བའོ། །
སྡེ་ཚན་བཞི་པ་ནི། འགྲོ་བ་ན་ལུས་མི་སྒྱུར། ལག་པ་མི་ཀྱོག་མགོ་མི་སྒྱུར། གཞན་དང་ཕྲག་པ་མི་སྤྲད། དགོས་པ་མེད་བཞིན་དུ་གཞན་དང་ལག་པ་སྦྲེལ་ནས་ཁྱིམ་གཞན་དུ་མི་འགྲོ་བའོ། །
གསུམ་པ་སྟན་ལ་འདུག་པའི་སྡེ་ཚན་ནི། འདུག་པར་བྱ་བ་དགུ་དག་དང་ཞེས་པས་བསྟན། དོན་ནི་ཁྱིམ་གཞན་དུ་ཁྱིམ་བདག་སོགས་ཀྱིས་མ་བསྒོ་བར་སྟན་ལ་མི་འདུག སྟན་ལ་སྲོག་ཆགས་ཡོད་མེད་མ་བལྟས་པར་མི་འདུག གྱ་ཚོམས་སུ་ལུས་ཐམས་ཅད་ཀྱི་བརྗིད་སྙན་ལ་ཕབ་སྟེ་མི་འདུག རྐང་པའི་སྟེང་དུ་རྐང་པ་བཞག་སྟེ་མི་འདུག རླའི་སྟེང་དུ་རླ་བཞག་སྟེ་མི་འདུག ལོང་བུའི་སྟེང་དུ་ལོང་བུ་མི་བཞག རྐང་པ་ཁྲིའི་འོག་ཏུ་མི་བཀུག རླ་གཉིས་ཤིབས་ཏེ་བྱིན་པ་དང་རྐང་པ་གཉིས་བར་ཐག་རིང་དུ་སོ་སོར་ཕྲལ་ཏེ་མི་འདུག འདོམས་སྣང་བར་མི་བྱེད་པའོ། །
བཞི་བ་ཟས་སླང་བའི་སྡེ་ཚན་ནི། བྱིན་ལེན་བྱ་བ་བརྒྱད་རྣམས་སོ། །
ཞེས་པས་བསྟན། དོན་ནི། ཟས་ལྷུང་བཟེད་ཀྱི་ཁ་ལས་མཐོ་བར་མི་ལེན། འབྲས་ཆེན་དང་ཚོད་མ་མཉམ་པར་མི་ལེན། བསླབ་པ་རྒན་རིམ་བཞིན་འདུག་པའི་གྲལ་རིམ་

༼༣༢༣༽
བཞིན་ཐེར་ཆགས་སུ་ལེན། ལྷུང་བཟེད་ལ་མིག་གིས་བལྟ་ཞིང་ལེན། ཟ་བ་དང་བཅའ་བ་མ་བྱུང་བར་ལྷུང་བཟེད་ཁ་མི་གདེང་། ཚོད་མ་འདོད་པའི་ཕྱིར་འབྲས་ཆེན་གྱིས་ཚོད་མ་མི་གཡོག འབྲས་ཆེན་འདོད་པའི་ཕྱིར་ཚོད་མས་འབྲས་ཆན་མི་དཀབ། ཟ་བ་དང་བཅའ་བའི་སྟེང་དུ་ལྷུང་བཟེད་ལ་སོགས་པའི་སྣོད་མི་བཟུང་བར་བྱའོ། །

ལྔ་པ་ཟ་བའི་སྡེ་ཚན་ནི། ཟས་ལ་ལེགས་པར་བྱ་བ་དྲུག ཙུག་ཙུག་ལ་སོགས་རྣམ་པ་ལྔ། །
འབྲུ་ནས་ཐ་དད་བྱེད་པ་ལྔ། །
ལག་པ་ལྡག་ལ་སོགས་པ་ལྔ། ཞེས་གསུངས་པ་ལྟར་ཉེར་གཅིག་ཡོད་པ་ལས། དང་པོ་དྲུག་ནི། འདུལ་བ་དང་མཐུན་པར་ཟས་ཟ་བར་བསླབ་པ། ཁམ་ཧ་ཅང་ཆུང་བ་མ་ཡིན་པ། ཧ་ཅང་ཆེ་བ་མ་ཡིན་པ། ཁམ་རན་པ། ཁའི་སྒོར་ཟས་མ་འོང་པར་ཁ་མི་གདེང་། ཁ་ཁམ་གྱིས་བསྐངས་ཏེ་གཏམ་མི་སྨྲའོ། །
གཉིས་པ་ལྔ་ནི། ཟས་ཟ་བའི་ཚེ་ཁའི་རྣམ་པར་སྒྱུར་བའི་སྒྲ་ཙུག་ཙུག་མི་བྱ། ཅག་ཅག་མི་བྱ། ཧུ་ཧུ་མི་བྱ། ཕུ་ཕུ་མི་བྱ། ལྕེ་ཕྱི་རོལ་ཏུ་ཕྱུང་སྟེ་ཟས་མི་ཟའོ། །
གསུམ་པ་ལྔ་ནི། སྲོག་ཆགས་ཡོད་མེད་བརྟག་པའི་ཕྱིར་མ་ཡིན་པར་འབྲས་ཆན་ལ་སོགས་པའི་འབྲུ་རེ་རེ་ནས་ཐ་དད་དུ་མི་ཟ། སྦྱིན་བདག་གི་ཟས་ལ་འཕྱ་སྨོད་མི་བྱ། ཁུར་བ་མི་སྤོ། བཀན་མི་རྟོག ཁམ་འཕྲོར་སོས་བཅད་ཅིང་མི་ཟའོ། །
བཞི་པ་ལྔ་ནི། ལག་པ་ལ་ཟས་ཆགས་པ་མི་ལྡག ལྷུང་བཟེད་དང་ཕོར་པ་

༼༣༢༤༽
སོགས་ཀྱི་སྣོད་ལ་ཟས་ཆགས་པ་ལྕེ་དང་སོར་མོས་མི་ཡོག ལག་པ་ལ་ཟས་ཆགས་པ་མི་དཀྲུག ཟས་དང་བཅས་པའི་ལྷུང་བཟེད་མི་སྐྱོམས། ཟས་ལ་མཆོད་རྟེན་གྱི་དབྱིབས་འདྲ་བར་བྱས་ནས་གཞོམ་ཞིང་མི་ཟའོ། དྲུག་པ་ལྷུང་བཟེད་ལ་སྤྱོད་པའི་སྡེ་ཚན་ནི། འཕྱ་ལ་སོགས་པ་རྣམ་པ་བཞི། །
ལྷུང་བཟེད་ལ་ཡང་རྣམ་པ་བཅུ། ཞེས་པས་བསྟན། དེ་ལ་དང་པོ་བཞི་ནི། དགེ་སློང་གཞན་གྱི་ལྷུང་བཟེད་ལ་འཕྱ་བར་མི་བྱེད། ལག་པ་ཟས་དང་སྦགས་པས་ཆུ་སྣོད་མི་བཟུང་། དགེ་སློང་གཞན་ལ་ཟས་དང་སྦགས་པའི་ཆུས་མི་གཏོར། ཁྱིམ་པ་འདུག་པ་ལ་མ་དྲིས་པར་ཆུ་དང་ཟན་སྦགས་པ་ཁྱིམ་དུ་མི་འདོར་བའོ། །
ཕྱི་མ་བཅུ་ནི། ཟས་ཟོས་པའི་ལྷག་མ་ལྷུང་བཟེད་ཀྱི་ནང་དུ་མི་འདོར། ལྷུང་བཟེད་འོག་གཞི་མེད་པའི་ས་ལ་མི་བཞག གཡང་སར་མི་འཇོག གད་ཁར་མི་འཇོག དཀན་གཟར་པོར་མི་འཇོག འགྲེང་སྟེ་ལྷུང་བཟེད་མི་བཀྲུ། གད་ཁར་མི་བཀྲུ། གཡང་སར་མི་བཀྲུ། དཀན་གཟར་པོར་མི་བཀྲུ། འབབ་ཆུ་དྲུག་པོའི་རྒྱུན་ལས་ལྡོག་སྟེ་ལྷུང་བཟེད་ཀྱིས་ཆུ་མི་བཅུའོ། །
བདུན་པ་ཆོས་སྟོན་པའི་སྡེ་ཚན་ནི། འགྲེང་ལ་སོགས་པ་རྣམ་པ་ལྔ། །
མགོ་གཡོགས་ལ་སོགས་རྣམ་པ་ལྔ། །
དོ་ཀེར་ཅན་ལ་སོགས་པ་ལྔ། །
གླང་ཆེན་ལ་སོགས་ཞོན་པ་ལྔ། །
ལག་ན་འཁར་བ་ལ་སོགས་དྲུག །ཅེས་པས་བསྟན། དེ་ལ་འགྲེང་སོགས་ལྔ་ནི། ཉན་པ་པོ་མི་ན་བར་

༼༣༢༥༽
འདུག་པ་ལ་འཆད་པ་པོས་འགྲེང་སྟེ་ཆོས་མི་འཆད། མི་ན་བར་ཉལ་བ་ལ་ཆོས་མི་འཆད། མི་ན་བར་སྟན་མཐོན་པོ་ལ་འདུག་པ་ལ་ཆོས་མི་འཆད། མདུན་དུ་འགྲོ་བ་ལ་འཆད་པ་པོས་ཕྱི་ནས་འགྲོ་ཞིང་ཆོས་མི་འཆད། ཉན་པ་པོ་ལམ་ནས་འགྲོ་བ་ལ་འཆང་པ་པོས་ལམ་གྱི་འགྲམ་ནས་འགྲོ་ཞིང་ཆོས་མི་འཆད་དོ། །
མགོ་གཡོགས་ལ་སོགས་ལྔ་ནི། མི་ན་བར་ཉན་པ་པོ་མགོ་རས་ལ་སོགས་པས་གཡོགས་པ་དང་། གོས་བརྫེས་པ་དང་། ཆོས་གོས་ཕྲག་པ་གཉིས་ཀར་གཟར་བ་དང་། ལག་པ་གཉའ་གོང་དུ་བསྣོལ་བ་དང་། ལག་པ་ལྟག་པར་བསྣོལ་བ་རྣམས་ལ་ཆོས་མི་འཆད་དོ། །
དོ་ཀེར་ཅན་སོགས་ལྔ་ནི། སྤྱི་གཙུག་ཏུ་སྐྲ་བསྡུས་པའི་ཐོར་ཅོག་ཅན་ལ་དང་། མགོ་ལ་ཞྭ་གྱོན་པ་ལ། མགོ་ལ་དར་ལ་སོགས་པའི་ཅོད་པན་བཅིངས་པ་ལ། མགོ་ལ་མེ་ཏོག་གི་ཕྲེང་བ་བཅིངས་པ་ལ། མགོ་ལ་ཐོད་དཀྲིས་པ་ལ་ཆོས་མི་འཆད་དོ། །
ཞོན་པ་ལྔ་ནི། གླང་པོ་ཆེ་ལ་ཞོན་པ་ལ། རྟ་ལ་ཞོན་པ་ལ། ཁྱོགས་ཀྱི་སྟེང་ན་འདུག་པ་ལ། ཤིང་རྟའི་སྟེང་ན་འདུག་པ་ལ། འཆིལ་ལྷམ་གྱོན་པ་ལ་ཆོས་མི་འཆད་དོ། །
འཁར་བ་སོགས་དྲུག་ནི། ལག་ན་འཁར་བ་ཐོགས་པ་ལ། གདུགས་ཐོགས་པ་ལ། མཚོན་ཐོགས་པ་ལ། ལག་ན་རལ་གྲི་ཐོགས་པ་ལ། མདའ་གཞུ་ཐོགས་པ་ལ། གོ་ཆ་གྱོན་པ་ལ་ཆོས་མི་འཆད་པའོ། །

བརྒྱད་པ་བསྒྲུབ་པའི་ཚུལ་ལས་གྱུར་པའི་སྡེ་ཚན་ནི། ན་བ་རྣམ་པ་

༼༣༢༦༽
བཞི་རྣམས་སོ། །
ཞེས་པས་བསྟན། དོན་ནི། མི་ན་བར་འགྲེང་སྟེ་བཤང་ལྕི་མི་བྱ། ཐམས་ཅད་ཆུས་གང་སྟེ་གོ་སྐབས་མེད་པ་མ་གཏོགས་པར་མི་ན་བས་ཆུའི་ནང་དུ་བཤང་ལྕི་དང་། འཆིལ་མ་དང་། སྣབ་དང་། སྐྱུགས་པ་ལ་སོགས་པ་དོར་བར་མི་བྱ། ཕྱོགས་དེར་རྩྭ་སྔོན་པོས་ཁྱབ་ནས་གོ་སྐབས་མ་བྱུང་ན་མ་གཏོགས་རྩྭ་སྔོན་པོ་ཡོད་པའི་ས་ཕྱོགས་སུ་བཤང་ལྕི་ལ་སོགས་པ་དོར་བར་མི་བྱ། གནོད་པ་བྱུང་བ་མ་གཏོགས་པར་ཤིང་ལ་མི་གང་ཙམ་ལས་ལྷག་པར་མི་འཛེག་པའོ། །
དེ་ལྟར་ན་ཕམ་པ་བཞི། ལྷག་མ་བཅུ་གསུམ། སྤང་ལྟུང་སུམ་ཅུ། ལྟུང་བྱེད་འབའ་ཞིག་པ་དགུ་བཅུ། སོར་བཤགས་པ་བཞི། ཉེས་བྱས་བརྒྱ་དང་བཅུ་གཉིས་ཏེ། དགེ་སློང་གི་དངོས་གཞིའི་ལྟུང་བའི་རྐང་གྲངས་ཉིས་བརྒྱ་དང་ལྔ་བཅུ་རྩ་གསུམ་དུ་ཤེས་པར་བྱའོ། །
དགུ་བ་དགེ་སློང་མའི་ཐུན་མོང་མ་ཡིན་པའི་སྡེ་ཚན་ནི། སྦྱིན་བདག་སོགས་ཀྱི་ཁྱིམ་དུ་སྟན་ལ་གཞན་གྱིས་མ་བསྒོ་བར་འདུག་པ་དང་། མི་ན་བར་རྩྭ་སྔོན་པོ་ཡོད་པའི་ཕྱོགས་སུ་བཤང་གཅི་སོགས་འདོར་བ་དང་གཉིས། དགེ་སློང་ཕ་ལ་ཉེས་བྱས་ཡིན་ཀྱང་། མ་ལ་ལྟུང་བྱེད་དུ་བཤད་ཟིན་པས་མའི་ཐུན་མོང་མ་ཡིན་པའི་ཉེས་བྱས་གཉིས་ནི། ཤམ་ཐབས་སྐེད་པ་སྣང་བར་བགོ་བ་དང་། །
འཁྲིག་པའི་འདོད་ཆགས་མངོན་གྱུར་བ་དང་ལྡན་བཞིན་དུ་ཁྱིམ་གཞན་དུ་འགྲོ་བ་སྟེ་དེ་གཉིས་དང་བཅས་པས་

༼༣༢༧༽
དགེ་སློང་མ་ལ་ཡང་ཉེས་བྱས་ཀྱི་གྲངས་བརྒྱ་དང་བཅུ་གཉིས་སོ། །
དེ་ལྟར་ན་ཀརྨ་ཤ་གཏམ་ལས། མཐའ་བརྒྱད་དགེ་འདུན་ལྷག་མ་ཉི་ཤུ་དང་། །
སྤང་བའི་ལྟུང་བ་སུམ་ཅུ་རྩ་གསུམ་དང་། །
གཞན་ཡང་ལྟུང་བྱེད་བརྒྱད་དང་བརྒྱད་ཅུ་དང་། །
སོ་སོར་བཤགས་པར་བྱ་བ་བཅུ་གཅིག་དང་། །
ཉེས་པར་བྱས་པ་བརྒྱ་དང་བཅུ་གཉིས་སོ། །
ཞེས་གསུངས་པ་ལྟར་གྲངས་ཀུན་སྡོམས་པས་དགེ་སློང་མའི་དངོས་གཞིའི་ལྟུང་བའི་རྐང་གྲངས་གསུམ་བརྒྱ་དང་དྲུག་ཅུ་རེ་བཞིར་ཤེས་པར་བྱའོ། །
ཕ་མའི་ལྟུང་བའི་རྐང་གྲངས་དེ་དག་ཀྱང་སྡེ་ལྔ་གང་རུང་དུ་གྱུར་པའི་དངོས་གཞིའི་ལྟུང་བའི་དབང་དུ་བྱས་པ་ཡིན་གྱིས། སྤྱིར་ནི་མ་ངེས་ཏེ། །
ཕམ་ལྷག་གི་སྦྱོར་བའི་སྦྱོར་བ་ཀུན་དང་། སྦོམ་པོ་ལས་ན་སྨད་པའི་ལྟུང་བ་ཀུན་དང་། སྤང་ལྟུང་གི་སྦྱོར་བ་ནས་ཉེས་བྱས་ཀྱི་སྦྱོར་བའི་བར་ཀུན་དགེ་སློང་ཕ་མ་གང་གི་རྟེན་ལ་ཡང་ཉེས་བྱས་སུ་གྱུར་པའི་ལྟུང་བ་འབའ་ཞིག་དང་ཕམ་ལྷག་གི་སྦྱོར་བ་རྣམས་ནི་སྦོམ་པོ་ཡིན་ནོ། །
གཞན་ཡང་མ་ལ་ལྟུང་བྱེད་དུ་བཤད་པ། ཕ་ལ་ཉེས་བྱས་སུ་འགྲོ་བ་ཡང་ཡོད་དེ། རང་གིས་རབ་བྱུང་དང་བསྙེན་རྫོགས་ཕོག་པའི་སློབ་མ་ཆོས་དང་ཟང་ཟིང་གིས་མ་སྐྱངས་པ་དང་། དེ་ན་བ་ན་ནད་གཡོག་མི་བྱེད་པ་དང་། ཉི་ཤུ་མ་ལོན་པ་ལ་བསྙེན་རྫོགས་ཕོག་པ་དང་། དགེ་སློབ་མའི་སྡོམ་པ་མ་བྱིན་པ་ལ་བསྙེན་རྫོགས་ཕོག་པ་སོགས་མང་པོ་

༼༣༢༨༽
ཞིག་དགེ་སློང་མ་ལ་ལྟུང་བྱེད་དུ་བཤད་པ། དགེ་སློང་ཕ་ལ་ཉེས་བྱས་སུ་འགྱུར་བ་ཡིན་ནོ། །
ཕམ་པ་ལ་སོགས་པའི་ལྟུང་བ་དེ་དག་གང་བྱུང་ཡང་བཅབ་པར་མི་བྱ་སྟེ། མ་བཅབ་ན་ཕམ་པ་བྱུང་ཡང་ཕྱིར་བཅོས་སུ་ཡོད་ཅིང་། དགེ་འདུན་ལྷག་མ་སོགས་ཀྱང་འདག་སླ་བ་ཡིན་ནོ། །
མི་བཅབ་པའི་ཚུལ་ནི། གཞུང་འདིར། ལྟུང་བ་བཅབ་པར་མི་བྱའོ། །
མཐའ་ན་མིང་གོ་བར་བྱ་བ་ཉིད་དོ། །
ཉེས་བྱས་ནི་གང་ཡང་རུང་བས་སོ། །
དགེ་སློང་རང་བཞིན་དུ་གནས་པ་ལའོ། །
ལྟ་བ་ཐ་མི་དད་པའོ། །

བསྙེན་པར་རྫོགས་པ་དང་བཅས་པ་ལའོ། །
མཚན་མཐུན་པ་ལའོ། །
ཞེས་པས་བསྟན། དོན་ནི། མཚམས་ནང་དེར་གནས་པའི་དགེ་སློང་རང་བཞིན་དུ་གནས་པ་ལྟ་བ་དང་མཚན་མཐུན་པ་དེའི་དྲུང་དུ། ལྟུང་བ་བྱུང་བའི་དགེ་སློང་དེས་བདག་ལ་ཕམ་པ་བྱུང་ངོ་། །
ཞེས་མིང་བརྗོད་དམ། བདག་གིས་མི་ཚང་པར་སྤྱོད་པར་འཁྲིག་པའི་ཆོས་བསྟེན་ནོ། །
ཞེས་བྱེ་བྲག་ཕྱེ་ནས་རིགས་བརྗོད་ཀྱང་རུང་། གོ་བར་བྱེད་ན་འཆབ་པར་མི་བྱེད་པ་ཡིན། དེ་བཞིན་དུ་དགེ་འདུན་ལྷག་མ་ནས་ཉེས་བྱས་ཀྱི་བར་ལ་ཡང་རིགས་འགྲེ་བས། ཡུལ་དགེ་སློང་དེ་ལ་གོ་བར་བྱེད་ན་འཆབ་པ་དང་བྲལ་ལོ། མཚམས་ནང་དེར་གོ་བར་བྱ་ཡུལ་གྱི་དགེ་སློང་དེ་ལྟ་བུ་མེད་ན་བཙལ་བར་བྱ་ཞིང་མ་རྙེད་ཀྱི་བར་ལ་གཞན་དགེ་སློང་རང་བཞིན་དུ་མི་གནས་པ་དང་། དགེ་སློང་མ་དང་དགེ་ཚུལ་དང་། 

༼༣༢༩༽
ཁྱིམ་པ་སོགས་གང་ལ་མ་བརྗོད་ཀྱང་བཅབ་པར་མི་འགྱུར་ཏེ། འགྲེལ་པར་ལུང་དྲངས་པ་ལས། བཙུན་པ་རེ་ཞིག་ལྟུང་བ་དང་བཅས་པ་དགེ་སློང་མ་མཆིས་པའི་གནས་ན་གནས་པས་གང་ལ་ཡང་མ་བརྗོད་ན་བཅབ་པར་བརྗོད་པར་བགྱིའམ། ཉེ་བར་འཁོར་མི་བྱའོ། །
ཞེས་གསུངས་པས་སོ། །
གོ་བར་བྱ་ཡུལ་གྱི་དགེ་སློང་དེར་གནས་བཞིན་པའམ། མི་གནས་ཀྱང་བཙལ་ནས་རྙེད་ན་དེའི་དྲུང་དུ་རང་ལ་ལྟུང་བ་བྱུང་བ་གོ་བར་མ་བརྗོད་ན་ཕམ་པ་ལ་མ་བརྗོད་པའི་དུས་དེ་ནས་དང་། དགེ་འདུན་ལྷག་མ་ལ་ཞག་གཅིག་སོང་ནས་བཅབ་པ་ཡིན་ནོ། །
དགེ་འདུན་ལྷག་མ་འདག་བྱེད་ལ་སྤོ་མགུ་སོགས་བཤད་ཀྱང་དམིགས་བསལ་ཉེས་པའི་རྣམ་སྨིན་ལ་སྐྲག་ཅིང་ངོ་ཚ་ཤེས་པ་དང་ལྡན་པ་དང་། སྡེ་སྣོད་ཤེས་པའི་མཁས་པ་དག་གིས་ཡུལ་དགེ་སློང་ཅིག་གི་མདུན་དུ་བཤགས་པས་ཀྱང་སྤོ་མགུ་མི་དགོས་པར་ལྟུང་བ་ལས་ལྡང་ནུས་པ་ཡིན་ཏེ། གཞུང་འདིར། ངོ་ཚ་དང་ལྡན་པ་དང་། མདོ་སྡེ་འཛིན་པ་དང་། འདུལ་བ་འཛིན་པ་དང་། མ་མོ་འཛིན་པ་དང་། ཤེས་པས་ནི་ཅིག་གི་མདུན་དུ་བཤགས་པས་ལྷག་མ་འདག་གོ །བསམ་པས་ལྟུང་བ་ལས་ལྡང་གིས། ཆད་པའི་ལས་ཀྱིས་ནི་མ་ཡིན་ནོ། །
ཞེས་གསུངས་སོ། །
དོན་ནི། ཆད་ལས་ཀྱང་བསམ་པའི་ཁྱད་པར་བསྐྱེད་པའི་ཕྱིར་དུ་བྱ་བ་ཡིན་གྱིས། བསམ་པའི་ཁྱད་པར་མ་བསྐྱེད་ན་ཆད་ལས་ཁོ་ནས་ལྟུང་བ་ལས་ལྡང་མི་ནུས་པར་བསྟན་ནོ། །
ལྟུང་བ་

༼༣༣༠༽
གང་ལ་ཡང་ངོ་ཚ་དང་ལྡན་ན་ཡངས་བ་ཡིན་ཏེ། ཚིག་ལེར། རང་ཉིད་ངོ་ཚས་ཤིན་ཏུ་ཡངས། །
ཞེས་སོ། དེ་བས་ན་ངོ་ཚས་དགེ་འདུན་ལྷག་མ་འཆབ་པ་ཡང་སྤོ་བ་སོགས་མི་དགོས་པར་བཤགས་པས་ཆོག་སྟེ། ཚིག་ལེར། དེ་བཞིན་ངོ་ཚས་བཅབ་པ་ཡང་། །
དེ་ཡིས་སྤོ་བར་ཡོངས་བརྟགས་པར། །
དེ་ཡི་སྒོ་ནས་ཆོ་ག་བཞིན། །
དེ་ནི་འཐོལ་བ་ལན་གསུམ་ཡིན། ཞེས་གསུངས་པས་བཤགས་པས་སྤོ་མགུའི་གོ་ཆོད་པར་བཤད་དོ། །
བསྒོ་བ་ལས་གྱུར་པའི་ལྟུང་བ་རྣམས་ནི། ཁྲེལ་དང་ངོ་ཚ་མེད་པ་ཤས་ཆེ་བས་ལྟུང་བ་ལྕི་བའི་རྒྱུ་མཚན་གྱིས་གོ་བར་བྱ་བ་དང་བཤགས་པར་བྱ་བ་དགེ་སློང་རེ་རེའི་མདུན་དུ་མི་ཆོག་པར་དེར་གནས་པའི་དགེ་འདུན་ཐམས་ཅད་ལ་བྱ་དགོས་ཏེ། བསྒོ་བ་ལས་བྱུང་བ་རྣམས་ནི་དགེ་འདུན་ཐམས་ཅད་ལའོ། །
ཞེས་གསུངས་སོ། །
བཤགས་པའི་ཚུལ་ནི། རྒྱ་ཆེར་འགྲེལ་ལས། དགེ་འདུན་ལྷག་མ་འབའ་ཞིག་ཏུ་མ་ཟད་ཀྱི་རང་གི་ལྟུང་བ་ཐམས་ཅད་ཀྱང་གང་ཟག་གི་མདུན་དུ་ལན་གསུམ་འཐོལ་ཞིང་བཤགས་པར་བྱ་བ་ཡིན་ནོ། །
ཞེས་པས་བསྟན། གང་ཟག་གི་མདུན་དུ་ཞེས་པ་ནི། བསྒོ་བ་ལས་གྱུར་པ་མ་ཡིན་པའི་དགེ་འདུན་ལྷག་མ་ངོ་ཚ་ཤེས་ཆེ་བ་ལ་ལྡན་པ་རྣམས་དང་སྤང་ལྟུང་ནས་ཉེས་བྱས་ཀྱི་བར་ཀུན་བཤགས་པའི་ཚེ་གང་ཟག་གི་མདུན་དུ་བཤགས་ཆོག་པའི་དོན་ནོ། །

བཤགས་པར་བྱ་བའི་བསྔགས་ཚིག་ནི། 

༼༣༣༡༽
ཚེ་དང་ལྡན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་ལ་ལྟུང་བ་འདི་ལྟ་བུ་བྱུང་སྟེ། བདག་དགེ་སློང་མིང་འདི་ཞེས་བགྱི་བ་ལྟུང་བ་དེ། ཚེ་དང་ལྡན་པའི་མདུན་དུ་འཐོལ་ལོ་འཆགས་སོ། །
མི་འཆབ་བོ། །
འཐོལ་ཞང་བཤགས་ན་བདག་བདེ་བ་ལ་རེག་པར་གནས་པར་འགྱུར་གྱིས། མ་འཐོལ་མ་བཤགས་ན་ནི་མི་འགྱུར་རོ། །
ལན་གསུམ་དུ་བཟླས། ཡུལ་གྱིས་སྨྲས་པ། ལྟུང་བ་མཐོང་ངམ། འཆགས་པ་པོས་སྨྲས་པ། མཐོང་ངོ་དང་། ཕྱིན་ཆད་སྡོམ་མམ་སྡོམ་མོ། ལན་གསུམ་དུ་བཟླས། ཐབས་ཡིན་ནོ། །
ལེགས་སོ། །
ཞེས་གསུངས་པ་འདི་ཡིན་ནོ། །
དེས་ན་ཡང་ཡང་བཤགས་པ་ལ་འབད་པར་བྱ་སྟེ། དགེ་སློང་གང་སྡེ་སྣོད་ལ་སྦྱངས་པ་དང་། དེ་མ་སྦྱངས་ཀྱང་ལྟུང་བ་ལ་སྐྲག་པ་སོགས་ཀྱི་ངོ་ཚ་ཤེས་པ་དང་ལྡན་པ་དག་གིས་བཤགས་པ་བྱས་ན་ཕམ་པ་མ་གཏོགས་ལྟུང་བ་གཞན་ཕལ་ཆེར་འདག་ནུས་པ་ཡིན་ནོ། །
དེ་སྐད་དུ་བདག་ཉིད་ཆེན་པོ་ས་པཎ་གྱི་ཐུབ་པ་དགོངས་གསལ་ལས། རྒྱ་མཚོ་ཆེན་པོ་རོ་དང་མི་འགྲོགས་པ་ལྟར་ཆོས་བྱེད་པ་ལྟུང་བ་དང་མི་འགྲོགས་པ་དགོས། ཞེས་གསུངས་པ་ཡང་བཤགས་བསྡམས་བྱས་པས་ལྟུང་བ་ལས་ལྡང་ནུས་པར་བཞེད་པ་ཡིན་ནོ། །
འཐོལ་པར་བྱ་བའི་དགེ་འདུན་ནམ་གང་ཟག་མེད་ན་ཇི་ལྟར་བྱ་ཞེ་ན། འགྲེལ་པར། གང་ལ་འཐོལ་པར་བྱ་བའི་གང་

༼༣༣༢༽
ཟག་མེད་ན་ནི་དེ་སྲིད་དུ་མ་འཐོལ་བ་ལ་ཉེས་པ་མེད་དོ། །
ཞེས་གསུངས་ཤིང་། རྟེན་གྱི་དྲུང་དུ་བཤགས་པ་སོགས་འདུལ་བ་རང་རྐང་ལ་མ་གསུངས་ཀྱང་རེ་ཞིག་ལ་བཤགས་པ་བྱ་ཡུལ་གཞན་མ་རྙེད་ན་ཐེག་པ་ཆེན་པོ་ལ་ཞུགས་པའི་དགེ་སློང་གིས་རྟེན་གྱི་དྲུང་དུ་འམ། མདུན་གྱི་ནམ་མཁར་སྟོན་པ་ཐུབ་པའི་དབང་པོ་འཁོར་དགྲ་བཅོམ་པའི་དགེ་འདུན་དང་བཅས་པ་བསམས་ལ་ངག་ཏུ། སྟོན་པ་ཐུབ་པའི་དབང་པོ་འཁོར་འཕགས་པའི་དགེ་འདུན་དང་བཅས་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་ལ་ལྟུང་བ་འདི་ལྟ་བུ་ཞེས་སོགས་སྔར་བཤད་པ་བཞིན་གྱི་བཤགས་བསྡམས་ལན་གསུམ་བྱས་ན་སྐྱོན་མེད་ཅིང་ལེགས་པར་སེམས་སོ། །
དེ་དག་གིས་ནི་རྣམ་འབྱེད་ལས་འབྱུང་བའི་ལྟུང་བ་སྡེ་ལྔའི་རྣམ་བཞག་བསྟན་ཟིན་ཏོ། །
ལེགས་བྱས་བསོད་ནམས་ཡངས་པའི་ཀེ་ལ་ཤར། །
ཕ་རོལ་རྒོལ་བའི་གཉིས་འཐུང་ཀུན་སྐྲག་བྱེད། །
ལེགས་གསུངས་སྨྲ་བའི་རྣམ་དཔྱོད་སེངྒེའི་སྒྲས། །
སྲིད་གསུམ་ཡོངས་ཁྱབ་ཀུན་མཁྱེན་བླ་མར་འདུད། །
འདིར་ནི་ཕ་མའི་ལྟུང་བའི་རྐང་གྲངས་སོགས། །
སོ་སོའི་རྣམ་གཞག་ངེས་ཤིང་ཤེས་དེ་ལ། །
ཐུན་མོང་དོགས་དཔྱོད་ཞུ་བ་སྤྱིར་བསྟན་པ། །
འཆད་དོ་དཔྱོད་ལྡན་དགའ་བ་བསྐྱེད་དེ་ཉོན། །
འདིར་ཞུ་བ་སྤྱིར་བསྟན་པ་ལ་གསུམ་སྟེ། ཐུན་མོང་གི་ཡན་ལག་སྤྱིར་

༼༣༣༣༽
བཤད་པ། ཡན་ལག་གི་བྱེ་བྲག་གིས་ལྟུང་བའི་བྱེ་བྲག་ཏུ་འགྱུ་རབ་སྤྱིར་བཤད་པ། མཚན་མཚན་གྱི་ཡན་ལག་སྤྱིར་བཤད་པའོ། །
དང་པོ་ལ་བཞི་སྟེ། རྟེན་གྱི་ཡན་ལག་དང་། ཡུལ་གྱི་ཡན་ལག་དང་། ལྟུང་བ་ཐ་དད་པའི་རྒྱུ་སེལ་པ་དང་བཅས་པ་དང་། བསམ་པའི་ཡན་ལག་ཞར་བྱུང་དང་བཅས་པའོ། །
དང་པོ་ལ་བཞི་སྟེ། བསླབ་པའི་ཡན་ལག་ཞར་བྱུང་དང་བཅས་པ་དང་། བསམ་པའི་ཡན་ལག་སེལ་པ་དང་བཅས་པ་དང་། ཚིགས་ཀྱི་ཡན་ལག་ཞར་བྱུང་དང་བཅས་པ་དང་། མཚན་གྱི་ཡན་ལག་གོ །དང་པོ་ལ་གཉིས་ཏེ། དངོས་དང་། ཞར་བྱུང་ངོ་། །
དང་པོ་ལ་གསུམ་ལས། ཉམས་པ་དང་མ་ཆགས་པ་ལ་ཅིར་འགྱུར་བ་ནི། ཉམས་པ་དང་མ་ཆགས་པ་གཉིས། ལྟུང་བ་ལ་སྦྱོར་ན་ཉེས་བྱས་སོ། །

ཞེས་པས་བསྟན། དོན་ནི་ཕམ་པ་འཆབ་བཅས་ཀྱིས་བསླབ་པ་ཉམས་པ་དང་། བསྙེན་རྫོགས་བླངས་ཀྱང་མ་ཆགས་པ་གཉིས་ལྟུང་བ་སྡེ་ལྔ་གང་གི་གཞི་ལ་ཞུགས་པ་ནི། སྡེ་ལྔ་གང་རུང་མ་ཡིན་པར་གྱུར་པའི་ཉེས་བྱས་བསྐྱེད་པ་ཡིན་ཏེ། ཕམ་པ་འཆབ་བཅས་ཀྱིས་ཉམས་པ་དེ་དགེ་སློང་གི་སྡོམ་པ་དང་ལྡན་པས་སྡེ་ལྔའི་གཞི་ལ་ཞུགས་པ་ན་དངོས་གཞི་ལྟུང་བ་བསྐྱེད་དམ་སྙམ་པའི་དོགས་པ་ཡོད་པས་དེ་བསལ་ནས་ཉེས་བྱས་ཙམ་ལས་མི་བསྐྱེད་ཅེས་དགག་པའི་སྒོ་ནས་བསྟན། བསྙེན་རྫོགས་བླངས་

༼༣༣༤༽
ལ་མ་ཆགས་པ་དེ་སྡོམ་པ་དང་མི་ལྡན་པས་སྡེ་ལྔའི་གཞི་ལ་ཞུགས་པ་ན་ཉེས་པ་གང་ཡང་མི་བསྐྱེད་དམ་སྙམ་པའི་དོགས་པ་ཡོད་པས་དེ་བསལ་ནས་ཉེས་བྱས་ཙམ་ཞིག་བསྐྱེད་ཅེས་བསྒྲུབ་པའི་སྒྲས་བསྟན་པ་ཡིན་ནོ། །
འདིའི་མཐའ་དཔྱོད་དགོས་པ་གོང་དུ་བཤད་ཟིན་པ་ལས་ཤེས་པར་བྱའོ། །
མ་རྫོགས་པ་གསུམ་ལ་ཅིར་འགྱུར་བ་ནི་བསྙེན་པར་མ་རྫོགས་ཤིང་རབ་ཏུ་བྱུང་བས་བླངས་པ་ལས་འདས་ལ་ཡང་ངོ་། །
དེའི་ཕྱོགས་དང་མཐུན་པ་ལ་ནི་ཡིད་ཀྱིའོ། །
ཞེས་པས་བསྟན། དོན་ནི་བསྙེན་པར་མ་རྫོགས་ཤིང་རབ་ཏུ་བྱུང་བ་དགེ་ཚུལ་དང་དགེ་ཚུལ་མས་སྲོག་གཅོད་སྤོང་བ་ལ་སོགས་པ་བསླབ་པའི་གཞི་བཅུ་བླངས་པ་དང་། རབ་བྱུང་དགེ་སློབ་མས་སྔར་བླངས་པའི་བཅུ་པོའི་སྟེང་དུ། རྩ་བའི་ཆོས་དྲུག་དང་། རྗེས་སུ་མཐུན་པའི་ཆོས་དྲུག་བླངས་པ་དེ་ལས་འདས་ཤིང་བྲལ་ན་ཡང་ཉེས་བྱས་ཁོ་ནའོ། །
བསླབ་པའི་གཞི་བཅུ་དང་། ཆོས་དྲུག་དང་། རྗེས་མཐུན་གྱི་ཆོས་དྲུག་པོ་དེ་དག་གི་ཕྱོགས་དང་མཐུན་པ་མ་ཡིན་པ་ནི། དགེ་སློབ་མས་ནི་འཆང་བ་དང་། །
འབྲལ་དང་མེ་ལ་རེག་པ་དང་། །
སྤངས་པ་ཟ་དང་ས་བོན་འཇིག །རྩ་སྔོན་ཡོད་པའི་ས་ཕྱོགས་སུ། །
མི་གཙང་འདོར་དང་ཤིང་ལ་འཛེག །སླངས་པ་འདོར་གཏོགས་སློབ་མའི་མིན། །
དགེ་ཚུལ་གཉིས་ཀྱིས་རིན་ཆེན་རེག །གསོག་འཇོག་བྱས་པ་ཟ་བ་དང་། །
བྱིན་ལེན་མ་

༼༣༣༥༽
བྱས་ས་རྐོ་དང་། །
སྐྱེ་བ་འཇིག་དང་བཅས་པ་དང་། །
འདོར་གཏོགས་པ་ནི་མ་གཏོགས་པ། ཞེས་གསུངས་པ་ལྟར། གོས་དང་ལྷུང་བཟེད་ལྷག་པོ་འཆང་བ་དང་། ཆོས་གོས་དང་འབྲལ་བ་དང་། མེ་ལ་རེག་པ་སྟེ་མེ་འབུད་པ་དང་། སྤངས་པ་ཟ་བ་སོགས་བདུན་པོ་དེ་དང་། དགེ་སློབ་མའི་བསླབ་པའི་གཞི་ཡང་དག་པར་བླངས་པ་རྣམས་ནི་དེའི་བླངས་པའི་ཕྱོགས་མཐུན་མ་ཡིན་ཏེ། འཆང་བ་སོགས་བདུན་པོ་དེ་དག་ལས་དགེ་སློབ་མས་འདའ་ཞིང་འགལ་བར་བྱེད་ན་ཉེས་པ་ཅིར་ཡང་མི་འགྱུར་བས་ཉེས་མེད་ཡིན་ལ། རང་གི་བསླབ་པའི་གཞི་ཡང་དག་པར་བླངས་པ་ལས་འདས་ན་བླངས་འདས་ཀྱི་ཉེས་བྱས་ཡིན་ནོ། །
འཆང་བ་སོགས་བདུན་དང་། རང་གིས་ཡང་དག་པར་བླངས་པ་དེ་དག་མ་ཡིན་པ། གཞན་དགེ་སློང་ཕ་མའི་བསླབ་པའི་གཞི་སོ་ཐར་གྱི་མདོར་བཤད་པ་ཀུན་ནི་བསླངས་པའི་ཕྱོགས་མཐུན་ཡིན་ཏེ། དེ་ཀུན་ལས་དགེ་སློབ་མས་འདའ་ཞིང་འགལ་ན་བཤགས་པ་ལ་མ་ལྟོས་པར་ཡིད་ཀྱིས་བསྡམ་པ་ཙམ་གྱིས་འདག་པར་བྱ་བ་ཡིན་པས་ཡིད་ཀྱིས་བསྡམ་བྱའི་ཉེས་བྱས་ཞེས་བྱའོ། །
དགེ་ཚུལ་ཕ་མ་གཉིས་ཀྱིས་ནི་འཆང་བ་སོགས་བདུན་དང་། རང་གི་བསླབ་པའི་གཞི་ཡང་དག་པར་བླངས་པ་དང་། སྔར་བཤད་པའི་རིན་པོ་ཆེ་ལ་རེག་པ་སོགས་ལྔ་ནི་རང་གིས་བླངས་པའི་ཕྱོགས་མཐུན་མ་ཡིན་ཏེ། །

༼༣༣༦༽
འཆང་བ་སོགས་བདུན་དང་། རིན་པོ་ཆེ་ལ་རེག་པ་སོགས་ལྔ་ནི་ཉེས་མེད་དང་། རང་གིས་བླངས་པ་ལས་འདས་པ་རྣམས་ནི་བླངས་འདས་ཀྱི་ཉེས་བྱས་སོ། །
དེ་དག་མ་ཡིན་པ་དགེ་སློང་ཕ་མའི་བསླབ་པའི་གཞི་གཞན་ཀུན་ལས་འདས་ན་རང་གིས་བླངས་པའི་ཕྱོགས་དང་མཐུན་པས་ཡིད་ཀྱིས་བསྡམ་པར་བྱ་དགོས་སོ། །

བསྙེན་པར་མ་རྫོགས་པའི་རབ་བྱུང་གསུམ་པོ་འདི་ལ་རང་གི་བསླབ་པའི་གཞི་དངོས་སུ་བསླངས་པ་ལས་འདས་པ་དེར་མ་ཟད་སྔར་བར་མ་རབ་བྱུང་གི་སྐབས་སུ་མཁན་པོར་གསོལ་བ་གདབ་པ་དང་། ཁྱིམ་པའི་རྟགས་སྤོང་བར་ཁས་བླངས་པ་དང་། རབ་ཏུ་བྱུང་བའི་རྟགས་ཡང་དག་པར་ལེན་པར་ཁས་བླངས་པ་ཡིན་པས། དེ་དག་ལས་འདས་ན་ཡང་བླངས་འདས་ཡིན་པས་དེའི་ཕྱོགས་མཐུན་ཡང་བཤད་པར་བྱ་སྟེ། མཁན་པོ་ལ་མ་གུས་པ་ནི། མཁན་པོར་གསོལ་བ་བཏབ་པ་དང་འགལ་བའི་ཕྱོགས་མཐུན་དང་། ཁྱིམ་པ་བཞིན་དུ་ཤམ་ཐབས་མི་བགོ་བ་ནི། ཁྱིམ་པའི་རྟགས་སྤོང་བ་དང་འགལ་བའི་ཕྱོགས་མཐུན་དང་། མུ་སྟེགས་ཅན་གྱི་རྒྱལ་མཚན་འཆང་བ་སོགས་ནི། ཆོས་འདི་པའི་རབ་ཏུ་བྱུང་བའི་རྟགས་ལེན་པ་དང་འགལ་བའི་ཕྱོགས་མཐུན་ཡིན་ཏེ། འདི་དག་གི་རྣམ་གཞག་ཞིབ་པར་ནི་སུམ་བརྒྱ་པ་རྩ་འགྲེལ་དུ་ཤེས་པར་བྱའོ། །
ཕྱོགས་མཐུན་གཞན་ཡང་རྒྱ་ཆེར་འགྲེལ་ལས། དབྱར་གནས་གཅིག་ཏུ་

༼༣༣༧༽
གནས་པ་དང་། གསོ་སྦྱོང་དགག་དབྱེར་བཅས་པ་དང་། །
དེ་ལ་སོགས་པ་དེ་ཡི་ནི། །
བླངས་པའི་ཕྱོགས་དང་མཐུན་པ་ཡིན། །
རྟགས་དང་སློང་དང་སྣོད་དང་ནི། །
ལོངས་སྤྱོད་ཆར་གཡེང་འདོད་པ་དང་། །
གནོད་པ་དང་ནི་གནས་པ་དང་། །
མ་གུས་མི་སྦྱོང་གཞི་ལས་བྱུང་། ཞེས་གསུངས་པ་ལྟར་བཅུ་ལས། དང་པོ་རྟགས་ཀྱི་གཞི་ལས་བྱུང་བ་ཁྱིམ་པའི་རྟགས་འཆང་བ་དང་། རྫས་རུང་བ་མ་ཡིན་པ་རྔ་མོའི་བལ་སོགས་ལས་བྱས་པའི་ཆོས་གོས་འཆང་བ་དང་བྱེད་པ་དང་། སྐྲ་བ་གླང་གི་སྤུ་ལྟར་འདྲེག་པ་དང་། འདྲེག་པར་བྱ་བའི་ཕྱོགས་མ་ཡིན་པ་གསང་བའི་སྤུ་འདྲེག་པ་ལ་སོགས་པ་དང་། ལྷུང་བཟེད་ཀྱང་རུང་བ་མ་ཡིན་པ་ཟངས་མ་ལ་སོགས་པའི་རྫས་གཞན་ལས་བྱས་པ་དང་། ཚང་ལས་ཆེ་བ་དང་ཆུང་བ་དང་སྐྱ་བ་འཆང་བ་རྣམས་ནི་རབ་བྱུང་གི་རྟགས་ཁས་བླངས་པ་ལས་འདས་པའི་ཕྱོགས་མཐུན་ཡིན་པས་ཡིད་ཀྱིས་བསྡམས་པར་བྱ་དགོས་སོ། །
སློང་བའི་གཞི་ལས་བྱུང་བ་ཆོས་གོས་ལ་སོགས་པ་སློང་བ་དང་། སྣོད་ཀྱི་གཞི་ལས་བྱུང་བ་རིན་པོ་ཆེ་ལ་ཁབ་རལ་ལ་སོགས་པ་བྱེད་དུ་འཇུག་པ་ནི། རིན་པོ་ཆེ་ལེན་པའི་ཕྱོགས་མཐུན་དང་། ལོངས་སྤྱོད་ཀྱི་གཞི་ལས་བྱུང་བ་སྒོག་སྐྱ་ལ་སོགས་པ་ཟ་བ་ནི། དུས་མ་ཡིན་པར་ཟ་བའི་ཕྱོགས་མཐུན་དང་། འཆར་གཡེང་གི་གཞི་ལས་བྱུང་བ་རྒྱུག་པ་དང་། རྐྱལ་བ་དང་། ཆུ་ལ་རྩེ་བ་ལ་སོགས་པ་ནི་བརྟུལ་ཞུགས་ཀྱི་

༼༣༣༨༽
ཡན་ལག་གི་སྤང་བྱ་མལ་སྟན་ཆེ་མཐོ་སོགས་ཀྱི་ཕྱོགས་མཐུན་དང་། འདོད་པའི་གཞི་ལས་བྱུང་བ་ཁུ་བ་འབྱིན་པ་ལ་སོགས་པ་དང་། མཚན་མི་མཐུན་པ་དང་ལྷན་ཅིག་ཉལ་པ་ནི། མི་ཚངས་སྤྱོད་ཀྱི་ཆ་མཐུན་དང་། འདོད་པའི་གཞི་ལས་བྱུང་བ་ཁང་པ་དང་ཁང་ཆེན་བརྩིག་པའི་ཁ་ན་མ་ཐོ་བ་ནི། བར་མ་རབ་བྱུང་བླངས་པ་ལས་འདས་པའི་ཕྱོགས་མཐུན་དང་། གནོད་པའི་གཞི་ལས་བྱུང་བ་ནི། དགེ་འདུན་གྱི་དབྱེན་བྱེད་པ་དང་། དེའི་རྗེས་སུ་ཕྱོགས་པ་དང་། ཁྱིམ་སུན་འབྱིན་པ་དང་། བཀུར་བ་འདེབས་པ་དང་། ཚིག་རྩུབ་སྨྲ་བ་ལ་སོགས་པ་ཡིན་ནོ། །
གནས་པའི་གཞི་ལས་བྱུང་བ་དགེ་འདུན་གྱིས་སྤངས་ཤིང་བསྙིལ་བ་སོགས་དང་ལྷན་ཅིག་གནས་པ་དང་། ཁྱིམ་པ་དང་མུ་སྟེགས་ཅན་དང་ལྷན་ཅིག་གནས་པ་ནི། དགེ་འདུན་དང་ཆོས་ལ་སྐྱབས་སུ་འགྲོ་བར་ཁས་བླངས་པ་དང་འགལ་བའི་ཕྱོགས་མཐུན་དང་། མ་གུས་པའི་གཞི་ལས་བྱུང་བ་དཀོན་མཆོག་གསུམ་དང་གནས་སྦྱིན་པའི་སློབ་དཔོན་དང་མཁན་པོ་ལ་མ་གུས་པ་རྣམས་ལས། དང་པོ་ནི་གསུམ་ལ་སྐྱབས་སུ་འགྲོ་བར་ཁས་བླངས་པ་ལས་འདས་པའི་ཕྱོགས་མཐུན་དང་། མ་གུས་པའི་གཞི་ལས་བྱུང་བ་དཀོན་མཆོག་གསུམ་དང་གནས་སྦྱིན་པའི་སློབ་དཔོན་དང་མཁན་པོ་ལ་མ་གུས་པ་རྣམས་ལས། དང་པོ་ནི་གསུམ་ལ་སྐྱབས་སུ་འགྲོ་བར་ཁས་བླངས་པ་ལས་འདས་པའི་ཕྱོགས་མཐུན་དང་། གནས་ལ་མ་གུས་པ་སྡོམ་པ་འཇིག་པའི་ཕྱོགས་མཐུན་དང་། མཁན་པོ་ལ་མི་གུས་པ་མཁན་པོར་གསོལ་བ་བཏབ་པ་འཇིག་པའི་ཕྱོགས་དང་མཐུན་པ་ཡིན་ནོ། །

བསླབ་པ་མི་སྦྱོངས་པའི་གཞི་ལས་

༼༣༣༩༽
བྱུང་བ་དགེ་ཚུལ་ལ་སོགས་པ་གང་གསོ་སྦྱོང་དང་དགག་དབྱེ་མི་བྱེད་པ་དང་། དབྱར་གནས་ཁས་མི་ལེན་པར་འདུན་པ་ལ་སོགས་པ་ཡིན་ནོ། །
དེ་དག་གི་ནང་ནས་གསང་བའི་སྤུ་འདྲེག་པ་ནི་དགེ་སློབ་མ་ལ་བླངས་འདས་སུ་བྱེད་དགོས་སོ། །
མདོར་ན་དགེ་སློང་ཕ་མའི་བསླབ་གཞི་རྣམས་ཀྱི་ནང་ནས་དགེ་སློབ་མ་ལ་འཆང་བ་སོགས་བདུན་དང་། དགེ་ཚུལ་ཕ་མ་ལ་དེའི་སྟེང་དུ་རིན་པོ་ཆེ་ལ་རེག་པ་སོགས་ལྔ་དང་། རང་རང་གི་བསླབ་པ་ཡང་དག་པར་བླངས་པ་ལས་འདས་པ་རྣམས་མ་གཏོགས། བསླབ་གཞི་གཞན་ཀུན་རང་རང་གིས་བླངས་པ་དང་ཕྱོགས་མཐུན་ཡིན་པས་ཡིད་ཀྱིས་བསྡམ་པར་བྱ་དགོག་པ་འབའ་ཞིག་གོ །རང་རང་གིས་བླངས་འདས་ནི་སུམ་བརྒྱ་པར། གང་ཞིག་སྲོག་གཅོད་གཞན་གྱི་ནོར་འཕྲོག་དང་། །
མི་ཚང་སྤྱོད་བརྫུན་བཅོས་པའི་ཆང་ལ་སོགས། །
གར་སོགས་ཕྲེང་སོགས་མལ་ཆེ་མཐོ་བ་དང་། །
ཕྱི་དྲོའི་ཁ་ཟས་གསེར་དངུལ་ལེན་པ་སྤང་། །
ཞེས་གསུངས་པ་ལྟར་གྱི་བཅུ་ནི། དགེ་ཚུལ་ཕ་མའི་བསླབ་བྱ་རགས་པ་རྡོག་པོ་བཅུར་གྲགས་པ་ཡིན་ལ། དེ་དག་ལས་འདས་ཤིང་འགལ་ན་བླངས་འདས་དང་། དགེ་སློབ་མ་ལ་ལྷག་པོ་དྲུག་ཚན་གཉིས་ཡོད་པ་ལས། རྩ་བའི་ཆོས་དྲུག་ནི་རྒྱ་ཆེར་འགྲེལ་ལས། གཅིག་སུ་ལམ་དུ་འགྲོ་མི་བྱ། །
ཆུ་བོའི་ཕ་རོལ་རྐྱལ་མི་བྱ། །
སྐྱེས་པ་ལ་ནི་རེག་མི་བྱ། །
སྐྱེས་པ་དང་ནི་འདུག་མི་བྱ། །

༼༣༤༠༽
བསྨྱུན་དུ་འགྱུར་བར་མི་བྱ་ཞིང་། །
ཁ་ན་མ་ཐོ་བཅབ་མི་བྱ། ཞེས་དང་རྗེས་མཐུན་གྱི་ཆོས་དྲུག་ནི། གསེར་ལ་བཟུང་བར་མི་བྱ་ཞིང་། །
འདོམ་གྱི་སྤུ་ནི་དྲེག་མི་བྱ། །
ས་ནི་རྐོ་བར་མི་བྱ་སྟེ། །
རྩ་སྔོན་དག་ཀྱང་བཅད་མི་བྱ། །
བྱིན་ལེན་མ་བྱས་ཟ་མི་བྱ། །
གསོག་འཇོག་བྱས་པ་ཟ་མི་བྱ། ཞེས་གསུངས་པའི་བསླབ་པ་རྣམས་ལས་འདས་ན་བླངས་འདས་སོ། །
དེ་ལྟར་ན་གོང་དུ་བཤད་པའི་རྩ་བ་བཞི་དང་འགལ་བ་ནི་ཕམ་འདྲའི་ཉེས་བྱས་ཡིན་པས་འཆབ་བཅས་བྱུང་ན་བསླབ་པ་རྣམ་དག་ལས་ཉམས་པར་བྱེད། ཆང་འཐུང་པ་ལ་སོགས་དྲུག་ནི་བཤགས་བྱའི་ཉེས་བྱས་ཡིན་ཏེ། ཆང་འཐུང་ལ་སོགས་དྲུག་པོ་ནི། །
བཤགས་ལ་ཉེས་བྱས་མཐུན་པ་ཡིན། ཞེ་གསུངས་སོ། །
རྒྱ་ཆེར་འགྲེལ་ལས། དགེ་ཚུལ་དང་དགེ་ཚུལ་མས། དེ་དག་ལས་འདས་ཤིང་འགལ་བར་བྱས་ན་བཤགས་པར་བྱ་བའི་ཉེས་བྱས་སུ་འགྱུར་བས། ཞེས་སོགས་གསུངས་པས་རགས་རྡོག་བཅུ་ཀ་བཤགས་བྱའི་ཉེས་བྱས་སུ་གསུངས་ལ། དེ་ལྟར་ན་སུམ་བརྒྱ་བ་དང་བཤད་ཚུལ་ཐ་དད་པར་བྱེད་དམ། ཡང་ན་འགལ་བ་སྤང་དགོས་སོ། ཁ་ཅིག་དགེ་ཚུལ་གྱི་རྩ་ལྟུང་བཞི་པོ་ཕམ་འདྲའི་ཉེས་བྱས་དང་། བཤགས་བྱའི་ཉེས་བྱས་གཉིས་ཀར་འདོད་པ་ཡང་སྣང་སྟེ་དཔྱད་པར་བྱའོ། །
གསུམ་པ་བསླབ་པ་བྱིན་པ་ལ་ཅིར་འགྱུར་བ་ནི། བསླབ་པ་བྱིན་པ་ནི་འདྲ་བ་ཉིད་དོ། །
ཞེས་པས་བསྟན། 

༼༣༤༡༽
ཕམ་པ་འཆབ་མེད་བྱུང་བ་ལ་དགེ་འདུན་གྱི་གསོལ་བ་དང་གཞིའི་ལས་ཀྱི་ཆོ་གས་ཆད་པ་ལས་ཀྱི་བསླབ་པ་བྱིན་པ་ནི་ཆོས་ཅན། སྡེ་ལྔའི་གཞི་ལ་ཞུགས་པ་ན་ལྟུང་བ་བསྐྱེད་པ་ལ་དགེ་སློང་རང་བཞིན་དུ་གནས་པ་དང་འདྲ་བ་ཉིད་ཡིན་ཏེ། མི་ཚང་པར་སྤྱོད་པ་ལ་སོགས་པའི་གཞི་ལ་ཞུགས་པ་ན་ཕམ་པ་ལ་སོགས་པ་བསྐྱེད་པ་དགེ་སློང་རང་བཞིན་དུ་གནས་པ་དང་མཚུངས་པའི་ཕྱིར། ཇི་ལྟར་དགེ་སློང་རང་བཞིན་དུ་གནས་པས་དེ་རང་བཞིན་དུ་གནས་པ་གཞན་དག་ལ་བརྡེག་པ་དང་བརྡེག་པར་རྩོམ་པ་དང་། བརྩོད་པ་བསྐྱེད་པ་དང་། སྐྲོད་པ་ལ་སོགས་པ་བྱེད་པ་ལ་ལྟུང་བྱེད་དུ་འགྱུར་བ་དེ་བཞིན་དུ་དགེ་སློང་རང་བཞིན་གནས་པས་བསླབ་བྱིན་དགེ་སློང་ལ་བརྡེག་པ་སོགས་བྱས་ན་ཡང་ལྟུང་བྱེད་དུ་འགྱུར་རོ། བསླབ་བྱིན་དགེ་སློང་མ་ཡང་དགེ་སློང་མ་རང་བཞིན་དུ་གནས་པ་དང་། ལྟུང་བ་བསྐྱེད་པ་ལ་འདྲ་ཚུལ་ཡང་དེ་བཞིན་དུ་ཤེས་པར་བྱའོ། བསླབ་བྱིན་འདི་ནི་སྡོམ་པ་འབོགས་བྱེད་ཀྱི་ཆོ་གས་བསླབ་པ་བྱིན་པ་ནི་མ་ཡིན་ཏེ། འདུལ་བ་རང་རྐང་ལས་དེ་ལྟར་མ་བཤད་ལ། འདིར་ནི་ཆད་པ་ལས་ཀྱི་ཆོ་ག་བྱས་ནས་དགེ་སློང་རང་བཞིན་དུ་གནས་པ་མཐའ་དག་གི་གྲལ་དུ་མི་གནས་པར་དགེ་འདུན་གྱི་བྱ་བ་མཐའ་དག་བསྒྲུབ་ཅིང་། ཐོས་བསམ་སྒྲུབ་པ་ལ་ནན་ཏན་ལྷུར་ལེན་པས་ཚེ་འདི་ལ་དགྲ་བཅོམ་པ་ཐོབ་ན་བསླབ་པ་བྱིན་

༼༣༤༢༽
པ་ཞེས་མི་བྱ། དགྲ་བཅོམ་མ་ཐོབ་ན་ཇི་སྲིད་འཚོའི་བར་དུ་བསླབ་བྱིན་ལ་གནས་ནས། དགེ་སློང་རང་བཞིན་དུ་གནས་པ་མཐའ་དག་ལ་བསྙེན་བཀུར་བ་ལ་སོགས་པ་དགེ་འདུན་གྱི་བྱ་བ་རྣམས་སྒྲུབ་པའི་ཆད་ལས་སྤྱོད་དགོས་ཤིང་། ལས་ཀྱི་ཁ་སྐོང་དུ་ཡང་མི་རུང་ངོ་། །
དེ་སྐད་དུ་གཞུང་འདིར། བཅབ་པའི་སེམས་མ་སྐྱེས་ན་མཐའ་ལས་ལྡང་བར་འགྱུར་རོ། །
བསླབ་པ་སྤྱོད་པས་སོ། །
དེ་ཐོབ་པས་སོ། །
དགེ་འདུན་ལས་སོ། །
ལས་ཀྱིས་སྦྱིན་ནོ། །
ཇི་སྲིད་འཚོའི་བར་དུའོ། །
ཞེས་གསུངས་སོ། །
དོན་ནི། འཆབ་མེད་བྱུང་བ་དེས་དགེ་འདུན་ལས་ཇི་སྲིད་འཚོའི་བར་དུ་བསླབ་པ་ཞུ་བར་གསོལ་བ་ལན་གསུམ་བཏབ། དེ་ནས་དགེ་འདུན་གྱིས་གསོལ་གཞིའི་ལས་ཀྱིས་ཆད་པ་ལས་ཀྱི་བསླབ་པ་བྱིན་པས་དགོས་པ་བསྒྲུབ་ནུས་ཀྱི་བསླབ་པ་རྣམ་དག་སོར་ཆུད་པ་ཡིན་ནོ། །
དེས་ན་སྡོམ་པ་འབོགས་བྱེད་ཀྱི་གསོལ་བཞིའི་ཆོ་ག་དང་། ཆད་པ་ལས་ཀྱི་གསོལ་གཞིའི་ཆོ་ག་གཉིས་ཐ་དད་དུ་ཤེས་པར་བྱའོ། །
ཚེ་འདིར་དགྲ་བཅོམ་ཐོབ་ན་བསླབ་བྱིན་ལ་མི་གནས་པར་དགེ་སློང་རང་བཞིན་དུ་གནས་པར་གྱུར་པ་ཡིན་ཀྱང་འདིར་བསླབ་པ་བྱིན་པ་ཇི་སྲིད་འཚོའི་བར་དུ་བྱིན་པ་ཡིན་ཏེ། དགོས་པ་བསྒྲུབ་ནུས་ཀྱི་བསླབ་པ་སོར་ཆུད་པ་དེ་དགྲ་བཅོམ་མ་ཐོབ་པའམ། ཐོབ་ཀྱང་རུང་ཇི་སྲིད་འཚོའི་བར་དུ་གནས་པས་སོ། །
གཉིས་པ་ཞར་བྱུང་ནི། འོ་ན་བསླབ་བྱིན་དགེ་སློང་དེ་དགེ་

༼༣༤༣༽
སློང་རང་བཞིན་དུ་གནས་པ་དང་རྣམ་པ་ཐམས་ཅད་དུ་འདྲའམ་ཞེ་ན། མི་འདྲ་ཞེས་འཆད་པ་ལ། བསྙེན་པར་མ་རྫོགས་པ་ཞེས་སོགས་བྱུང་། དེ་ཡང་བསླབ་བྱིན་དགེ་སློང་ཆོས་ཅན། ཁྱོད་དགེ་སློང་རང་བཞིན་དུ་གནས་པའི་ཡུལ་ལ་བསྙེན་པར་མ་རྫོགས་པ་དང་ལྡན་པའམ་འདྲ་བ་ཉིད་ཡིན་ཏེ། ཁྱོད་ཀྱིས་དགེ་སློང་རང་བཞིན་དུ་གནས་པ་ལ་བྱིན་ལེན་བྱས་ན་བྱིན་ལེན་ཆགས་པ་དང་། དེའི་ཟས་ལ་རེག་ན་བྱིན་ལེན་འཇིག་པ་དང་། ཁྱོད་ལ་རང་བཞིན་དུ་གནས་པ་དེས་ཕྲ་མ་བྱས་ན་ཕྲ་མ་བྱས་པའི་ལྟུང་བྱེད་དུ་མི་འགྱུར་བ་དང་། དེ་ཁྱོད་དང་ལྷན་ཅིག་ཞག་གསུམ་ཉལ་ན་ནུབ་ལྷག་ཉལ་གྱི་ལྟུང་བྱེད་དུ་འགྱུར་བ་དང་། ཁྱོད་ལ་དེས་དགེ་སློང་གི་གནས་ངན་ལེན་དང་། མི་ཆོས་བླ་མ་བརྗོད་པ་ན་ལྟུང་བྱེད་དུ་འགྱུར་བ་སོགས་བསྙེན་པར་མ་རྫོགས་པས་དགེ་སློང་རང་བཞིན་དུ་གནས་པའི་ཡུལ་ལ་ཇི་ལྟར་བསྐྱེད་པ་ལྟར་ཁྱོད་ཀྱིས་ཀྱང་རང་བཞིན་དུ་གནས་པའི་ཡུལ་ལ་ལྟུང་བ་དེ་དག་བསྐྱེད་པ་མ་རྫོགས་པའི་རབ་བྱུང་དང་འདྲ་བའི་ཕྱིར། ཞེས་པ་ལ་བསྙེན་པར་མ་རྫོགས་པ་དང་ལྡན་པ་ཉིད་ཀྱང་ངོ་། །
ཞེས་པ་འདི་བྱུང་། བསླབ་བྱིན་ནང་ཕན་ཚུན་རང་གི་ཡུལ་ལ་བསྙེན་པར་མ་རྫོགས་པ་དང་འདྲ་བ་མ་ཡིན་ཏེ། བསླབ་བྱིན་ནང་ཕན་ཚུན་བྱིན་ལེན་མི་ཆགས་ཤིང་། དེས་དགེ་སློང་གི་བསླབ་པའི་གཞི་ཐམས་ཅད་དགེ་སློང་རང་བཞིན་དུ་གནས་པ་དང་འདྲ་བར་བསྲུང་དགོས་པའི་ཕྱིར། 

༼༣༤༤༽
ཞེས་པ་ལ། དེ་ལ་ནི་མ་ཡིན་ནོ། །
ཞེས་པ་འདི་བྱུང་། དེ་ལྟར་ན་དགེ་སློབ་མའི་ཡུལ་ལ་ནི་བསླབ་བྱིན་དགེ་སློང་མ་བསྙེན་པར་མ་རྫོགས་པ་དང་འདྲ་བ་མ་ཡིན་ཏེ། །
བསླབ་བྱིན་དགེ་སློང་མས་དགེ་སློབ་མ་ལ་བྱིན་ལེན་བྱར་མི་རུང་པས་སོ། །
ཞེས་པ་ལ་དགེ་སློབ་མ་ལ་ཡང་ངོ་། །
ཞེས་པ་འདི་བྱུང་། གཉིས་པ་བསམ་པའི་ཡན་ལག་སེལ་བ་དང་བཅས་པ་ནི། བསླབ་བྱིན་དགེ་སློང་ལྟུང་བ་བསྐྱེད་པ་ལ་རང་བཞིན་དུ་གནས་པ་དང་འདྲ་ན། །
དགེ་སློང་གང་སྔགས་དང་སྨན་གྱི་མཐུ་དང་། ལས་ཀྱི་རྫུ་འཕྲུལ་ལ་སོགས་པའི་དབང་གིས་འགྲོ་བ་གཞན་དུད་འགྲོ་ལ་སོགས་པའི་རྣམ་པ་བསྟན་པ་ན་ལྟུང་བ་བསྐྱེད་པ་རང་བཞིན་དུ་གནས་པ་དང་འདྲའམ་ཞེ་ན། གཞན་གྱི་རྣམ་པ་བསྟན་པ་དེའི་ཚེ་ན་རང་ཉིད་དགེ་སློང་ཡིན་པ་ལ་ཡིན་པའི་འདུ་ཤེས་མ་བརྗེད་པར་ཡོད་པ་ལ་རང་བཞིན་དུ་གནས་པ་དང་འདྲ་བར་ལྟུང་བའི་གཞི་ལ་ཞུགས་པ་ན་དངོས་གཞིའི་ལྟུང་བ་བསྐྱེད་པ་ཡིན་ནོ། །

ཞེས་པ་ལ་འགྲོ་བ་གཞན་གྱི་རྣམ་པ་བསྟན་པ་ན་དགེ་སློང་གི་འདུ་ཤེས་ཡོད་པ་ལའོ། །
ཞེས་པ་འདི་བྱུང་། རང་ཉིད་དགེ་སློང་ཡིན་པའི་འདུ་ཤེས་མེད་ན་ནི། དངོས་གཞི་ཇི་ལྟ་བ་བཞིན་མི་བསྐྱེད་དེ། དགེ་སློང་གི་འདུ་ཤེས་མེད་པ་དེས་མི་ཚང་བར་སྤྱོད་པ་ལ་སོགས་པའི་གཞི་ལ་ཞུགས་པ་ན་ཕམ་པ་མི་སྐྱེད་པར་དེ་ལས་ན་སྨད་དོ། །
ཆུང་བ་སྦོམ་པོ་བསྐྱེད་པའི་ཕྱིར་ཞེས་པ་ལ། མེད་ན་ནི་ན་སྨད་པ་ཉིད་དོ། ཞེས་པ་འདི་བྱུང་། །

༼༣༤༥༽
གསུམ་པ་ཚིགས་ཀྱི་ཡན་ལག་ཞར་བྱུང་དང་བཅས་པ་ལ་གཉིས་ཏེ། དངོས་དང་། ཞར་བྱུང་ངོ་། །
དང་པོ་ནི་ན་སྨད་པ་ཉིད་དོ། །
ཅེས་པ་ལ་འཕྲོས་ན་སྨད་དེ་ཙམ་དུ་ངེས་སམ་ཞེ་ན། དེར་མ་ཟད་ཚིག་སྔ་མ་དགེ་བསྙེན་ནམ་དགེ་ཚུལ་ལམ་དགེ་སློབ་མའི་སྐབས་སུ་བརྐུ་བ་ལ་སོགས་པའི་སྦྱོར་བ་བྱས་པ་དེ་ཁོ་ནས་ཚིགས་ཕྱི་མ་དགེ་ཚུལ་ལམ། དགེ་སློབ་མའམ། དགེ་སློང་གི་སྐབས་སུ་དངོས་གཞིའི་ཁ་ན་མ་ཐོ་བ་གྲུབ་པ་ཡང་ན་སྨད་པ་ཡིན་ཏེ། མ་བྱིན་ལེན་གྱི་རྩ་ལྟུང་འབྱུང་བ་ལ་ཚིགས་དེའི་རྟེན་ལ་སྦྱོར་བ་བྱས་ནས་ཚིགས་དེའི་རྟེན་ལ་དངོས་གཞི་གྲུབ་པ་དགོས་པའི་ཕྱིར། ཞེས་པ་ལ། ཚིགས་སྔ་མ་སྦྱོར་བ་བྱས་པ་ལ་ཡང་ངོ་། །
ཞེས་པ་འདི་འབྱུང་། དེས་མཚོན་ནས་ལྟུང་བ་གཞན་ལ་ཡང་དེ་བཞིན་ནོ། །
དེར་མ་ཟད་ཚིགས་ཕྱི་མ་དགེ་སློང་གི་སྐབས་སུ་མ་བྱིན་ལེན་གྱི་སྦྱོར་བ་བྱས་ནས་དགེ་སློང་གིས་བསླབ་པ་ཕུལ་བའི་དབང་གིས་ཚིགས་སྔ་མ་དགེ་ཚུལ་སོགས་སུ་གྱུར་པ་ན་ཡང་ན་སྨད་པ་དེ་དང་ལྡན་པ་ཉིད་ཡིན་ཏེ། ཚིགས་ཕྱི་མའི་རྟེན་ལ་སྦྱོར་བ་བྱས་པ་སྔ་མར་དངོས་གཞི་གྲུབ་པ་ན་རབ་བྱུང་མ་རྫོགས་པ་ཉིད་ལ་ཉེས་བྱས་སུ་འགྱུར་བས། ཞེས་པ་ལ། ཕྱི་མ་ལ་ཡང་དེ་དང་ལྡན་པ་ཉིད་ཡིན་ནོ། །
ཞེས་པ་འདི་བྱུང་། ཕྱི་མར་སྦྱོར་བ་བྱས་པ་ཁྱིམ་པར་བབ་པ་ལ་ལྟུང་བ་མེད་དོ། །
གཉིས་པ་ཞར་བྱུང་ནི། རྫས་རིན་ཆུང་བ་སྲིན་བལ་དང་། བལ་ནག་པོ་འབའ་ཞིག་གི་སྟན་

༼༣༤༦༽
བྱེད་པ་བཀག་སྟེ་སྤང་ལྟུང་དུ་བཅས་པས་སྲིན་བལ་ལ་སོགས་ལས་རིན་ཆེ་བའི་རྫས་བཟང་པོ་ལ་ཡང་གདན་བྱེད་པ་བཀག་པ་དེ་དང་ལྡན་པ་ཉིད་ཡིན་ཏེ། ངན་པ་ལ་གདན་བྱས་པ་སྤང་ལྟུང་དུ་འགྱུར་ན་བཟང་པོ་ལ་དེར་འགྱུར་བ་ལྟ་སྨོས་ཀྱང་ཅི་དགོས་པས་སོ། །
ཞེས་པ་ལ། རྫས་བཀག་པ་བས་བཟང་པོ་ལ་ཡང་དེ་དང་ལྡན་པ་ཉིད་ཡིན་ནོ། །
ཞེས་པ་འདི་བྱུང་། སྲིན་བལ་སོགས་རིན་ཆུང་བ་དང་། དེ་ལས་རིན་ཆེ་བ་ལ་གདན་བྱེད་པ་བཀག་པས་དེ་དག་དང་འདྲ་བ་བལ་དཀར་པོ་སོགས་དང་མོན་དར་སོགས་ཀྱི་གདན་བྱེད་པ་ཡང་བཀག་པ་ཡིན་ནོ། །
ཞེས་པ་ལ་འདྲ་བ་ལ་ཡང་ངོ་། །
ཞེས་པ་འདི་བྱུང་། བཞི་བ་མཚན་གྱི་ཡན་ལག་ཞར་བྱུང་དང་བཅས་པ་ལ་གསུམ་སྟེ། སྤྱིར་བསྟན་པའི་ཚུལ་གྱིས་མདོར་བསྟན་པ། དམིགས་ཀྱི་ཕྱེ་བའི་ཚུལ་གྱིས་རྒྱས་པར་བཤད་པ། དེ་དག་གི་རྒྱུ་མཚན་བསྟན་པའོ། །
དང་པོ་ནི། དགེ་སློང་ཕ་མ་ཕན་ཚུན་མཚན་གྱུར་པ་ན་ལྟུང་བ་ཡོད་པ་མེད་པ་དང་། ཆེ་བ་ཆུང་བ་སོགས་སུ་ཅིར་འགྱུར་ཞེ་ན། ཕ་མ་ཐུན་མོང་པའི་ལྟུང་བ་ལ་རྟེན་མཚན་གྱུར་ཀྱང་ཡོད་པ་མེད་པ་སོགས་སུ་འགྱུར་བ་མེད་དེ། ཕན་ཚུན་མཚན་གྱུར་པ་ནི་ལྟུང་བ་ཐུན་མོང་པ་དེ་ཀུན་གྱི་ཞིང་ངམ། རྟེན་ཉིད་ཡིན་པའི་ཕྱིར། ཞེས་པ་ལ། མཚན་གྱུར་པ་ནི་དེའི་ཞིང་ཉིད་ཡིན་ནོ། །
ཞེས་པ་འདི་བྱུང་། ལྟུང་བ་ཐུན་མོང་པ་ནི། ཐུན་མོང་པའི་ཕམ་པ་བཞི་དང་། བསྙེན་ཁ་དང་། གཞི་མེད་དང་། བག་ཙམ་དང་། དགེ་

༼༣༤༧༽
འདུན་དབྱེན་གྱི་ལྷག་མ་སོགས་བཞི་དང་བཅས་པས་ཐུན་མོང་པའི་ལྷག་མ་བདུན་དང་། སྤང་ལྟུང་ནས་འཆང་བ་སོགས་བཅུ་ཚན་དང་པོ་དང་། བཅུ་ཚན་གཉིས་པ་ནས་གསེར་དངུལ་ལ་རེག་པ་སོགས་ཕྱི་མ་གསུམ་དང་། བཅུ་ཚན་གསུམ་པ་ནས་ལྷུང་བཟེད་ལྷག་པོ་འཚོལ་བ་སོགས་དྲུག་སྟེ་ཐུན་མོང་པའི་སྤང་ལྟུང་བཅུ་དགུ་དང་། ལྟུང་བྱེད་འབའ་ཞིག་པ་ནས་མ་བསྐོས་པ་སོགས་བཅུ་དང་། ཡང་ཡང་ཟ་བ་སོགས་བརྒྱད་དེ་བཅོ་བརྒྱད་མ་གཏོགས་པ་བརྫུན་སྐྱོན་དགེ་སློང་ཕྲ་མ་ལ་སོགས་པ་བདུན་ཅུ་རྩ་གཉིས་ནི་ཐུན་མོང་པའི་ལྟུང་བྱེད་འབའ་ཞིག་པ་དང་། སོར་བཤགས་བཞིའི་ནང་ནས་གསུམ་པ་ནི་ཐུན་མོང་པའི་སོར་བཤགས་དང་། ཉེས་བྱས་ནས་ཁྱིམ་གཞན་དུ་མ་བསྒོ་བར་སྟན་ལ་འདུག་པ་དང་། རྩ་སྔོན་ཡོད་པའི་ཕྱོགས་སུ་མི་གཙང་བ་འདོར་བ་དང་། གཉིས་མ་གཏོགས་པ་ལྷག་མ་བརྒྱ་དང་བཅུ་ནི་ཐུན་མོང་པའི་ཉེས་བྱས་ཡིན་པས་ཐུན་མོང་པ་འདི་ཀུན་ཕ་མ་ཕན་ཚུན་མཚན་ལན་གཅིག་གམ་གཉིས་སུ་གྱུར་ཀྱང་ཡོད་པ་མེད་པ་སོགས་སུ་འགྱུར་བ་མེད་དོ། །

མཚན་ལན་གསུམ་དུ་གྱུར་ན་སྡོམ་པ་གཏོང་བས་ལྟུང་བ་ཡང་མི་འབྱུང་ངོ་། །
གཉིས་པ་དམིགས་ཀྱི་ཕྱེ་བའི་ཚུལ་གྱིས་རྒྱས་པར་བཤད་པ་ནི། དེའི་ཞིང་ཉིད་ཡིན་ནོ་ཞེས་པ་ལ་འཕྲོས། མཚན་སྔ་མའི་གནས་སྐབས་སུ་སྦྱོར་བ་བྱས་པ་མཚན་ཕྱི་མར་གྱུར་པའི་སྐབས་སུ་དངོས་གཞི་གྲུབ་པ་ན་ཆེ་

༼༣༤༨༽
ཆུང་ཅིར་འགྱུར་ཞེ་ན། མཚན་སྔ་མར་སྦྱོར་བ་བྱས་པ་ཕྱི་མར་དངོས་གཞི་གྲུབ་པ་ན། སྔར་གྱི་སྦྱོར་བ་དེའི་དངོས་གཞིར་འགྱུར་བ་ཡང་ཡོད་དེ། དཔེར་ན་དགེ་སློང་གིས་གསོད་པའི་སྦྱོར་བ་ལ་ཞུགས་ནས་དགེ་སློང་མར་གྱུར་པ་ན་དངོས་གཞི་གྲུབ་པ་ན། སྔར་གྱི་སྦྱོར་བ་དེ་ལས་བྱུང་བའི་ཕམ་པ་ཡིན་པ་དང་། དགེ་སློང་མས་གསོད་པའི་སྦྱོར་བ་ལ་ཞུགས་པ་ཕར་མཚན་གྱུར་པ་ན་ཡང་དེ་བཞིན་དུ་རིགས་བསྒྲེལ། གལ་ཏེ་མཚན་སྔ་མར་སྦྱོར་བ་བྱས་པ་ལས། ཕྱི་མར་དངོས་གཞི་གྲུབ་པ་ན་ལྟུང་བ་ན་སྨད་དུ་འགྱུར་བ་ཡང་ཡོད་དེ། དཔེར་ན་དགེ་སློང་ཁུ་བ་འབྱིན་པའི་སྦྱོར་བ་ལ་ཞུགས་པ་དགེ་སློང་མར་མཚན་གྱུར་པ་དང་སྙམ་དུ་དངོས་གཞི་གྲུབ་ན་ལྟུང་བྱེད་དུ་འགྱུར་བ་དང་། དགེ་སློང་མ་ལུས་བཀན་གྱི་སྦྱོར་བ་ལ་ཞུགས་པ་ཕར་མཚན་གྱུར་པ་དང་སྙམ་དུ་དངོས་གཞི་གྲུབ་ན་སྦོམ་པོར་འགྱུར་བ་སོགས་ཀྱང་ཡོད་དོ། །
ཅེས་སྤྱིར་བཏང་བ་བྱས་ནས། དམིགས་བསལ་ལྟུང་བ་ན་སྨད་པ་གང་གི་དོན་གྱི་སྦྱོར་བ་གང་ཡིན་པ་བྱེད་པ་ཉིད་ལས་མཚན་གྱུར་པ་ན་སྦྱོར་བ་དེ་ཉིད་ཀྱི་དངོས་གཞི་འབྱུང་གིས། དེ་ལས་ལྷག་པའི་དངོས་གཞི་ནི་མི་འབྱུང་སྟེ། དཔེར་ན་དགེ་སློང་གཉིས་ཁྲི་གཅིག་ལ་ཤ་རེག་པ་དང་བཅས་བཞིན་དུ་སྐྱ་རེངས་མ་ཤར་གྱི་བར་དུ་ཉལ་བ་ཉེས་བྱས་ཀྱི་སྦྱོར་བ་ཡིན་པ་ལས་དེ་གཉིས་དགེ་སློང་མར་མཚན་གྱུར་ཏེ་སྐྱ་རེང་ཤར་བ་ན། དངོས་གཞི་ལ་ཉེས་བྱས་ཁོ་ན་འབྱུང་གིས། 

༼༣༤༩༽
ལྟུང་བྱེད་མི་འབྱུང་བ་ལྟ་བུའོ། །
ཞེས་པ་ལ། ན་སྨད་པའི་དོན་གྱི་སྦྱོར་བ་གང་ཡིན་པ་ཉིད་ལས་སོ། །
ཞེས་པ་འདི་བྱུང་། འདི་དག་གིས་ནི་ལྟུང་བའི་སྦྱོར་བ་བྱེད་བཞིན་པ་ལས་མཚན་གྱུར་པ་ལ་དངོས་གཞི་ཅིར་འགྱུར་ཚུལ་བསྟན་པ་ཡིན་ཏེ། སྔར་བཤད་པའི་སྤྱིར་བཏང་གཉིས་སུ་ལྟུང་བ་ཆེ་བའི་སྦྱོར་བ་བྱེད་བཞིན་པ་ལས་མཚན་གྱུར་པ་ལ་དངོས་གཞི་ཡང་ཆེ་བ་འབྱུང་བ་དང་། དེ་བྱེད་བཞིན་པ་ལས་མཚན་གྱུར་པ་ལ་དངོས་གཞི་ཆུང་བ་འབྱུང་བ་ཡོད་པ་བསྟན། དམིགས་བསལ་སྟོན་བྱེད་ཀྱི་གཞུང་གི་དངོས་བསྟན་འདིར་ཆུང་བ་ཉེས་བྱས་ཀྱི་སྦྱོར་བ་བྱེད་བཞིན་པ་ལས་དངོས་གཞི་ཡང་ཉེས་བྱས་འབྱུང་བ་བསྟན་ནོ། །
སྤྱིར་ནི་དེ་ལྟར་མ་ངེས་ཏེ། དགེ་སློང་གིས་སྟན་ལ་མ་བསྒོ་བར་འདུག་པར་རྩོམ་བཞིན་པ་དང་། རྩ་སྔོན་ཡོད་པའི་ཕྱོགས་སུ་བཤང་གཅི་འདོར་བར་རྩོམ་བཞིན་པ་མར་མཚན་གྱུར་པ་ན་དངོས་གཞི་ལ་ཉེས་བྱས་མི་བསྐྱེད་པར། དེ་ལས་ལྕི་བའི་ལྟུང་བྱེད་འབྱུང་བར་ཁས་ལེན་པ་དགོས་པས་སོ། །
ན་སྨད་པའི་དོན་གྱི་ཞེས་སོགས་ལ་འཕྲོས། སྦྱོར་བ་བྱེད་བཞིན་པ་མཚན་གྱུར་པ་ལས་ལྟུང་བ་འབྱུང་ཚུལ་དེ་ལྟར་ན་མཚན་མ་གྱུར་པའི་གནས་སྐབས་སུ་ལྟུང་བ་གང་བྱས་པ་དེ་མཚན་གྱུར་པ་ན་ལྟུང་བ་ཅིར་འགྱུར་ཞེ་ན། མཚན་མ་གྱུར་པའི་གནས་སྐབས་སུ་ཁ་ན་མ་ཐོ་བ་གང་བྱས་པ་ནི་ཕྱིས་མཚན་གྱུར་པའི་འོག་ཏུ་ཡང་རིགས་མཐུན་གྱི་

༼༣༥༠༽
ཁ་ན་མ་ཐོ་བ་དེ་ཉིད་ཡིན་ཏེ། དཔེར་ན་དགེ་སློང་མ་རེག་ཕམ་བྱུང་མ་ཐག་པ་དེའི་རྒྱུན་བྱེད་བཞིན་དུ་དགེ་སློང་དུ་གྱུར་ན་རེག་པའི་ལྟུང་བ་དེ་མཚན་གྱུར་པ་དེ་ལ་རེག་པའི་དགེ་འདུན་ལྷག་མར་གཏོགས་པའི་སྦོམ་པོར་འགྱུར་བ་ཡིན་ནོ། །

ཞེས་པ་ལ། བྱས་པ་ནི་དེ་ཉིད་ཡིན་ནོ། །
ཞེས་པ་འདི་འབྱུང་། རེག་ཕམ་མ་བྱུང་བ་རེག་ཕམ་གྱི་སྦྱོར་བ་བྱེད་བཞིན་པ་ལ་རེག་ཕམ་མ་བྱུང་བ་ཙམ་ལ། དགེ་སློང་དུ་གྱུར་ན་དངོས་གཞི་ལ་སྦོམ་པོ་ལས་ཕམ་པ་མི་བསྐྱེད་པས་སྦྱོར་བ་དེ་ཉེས་བྱས་སུ་འགྱུར་ཏེ། སྦོམ་པོའི་སྦྱོར་བ་ཡིན་པའི་ཕྱིར་རོ། །
དེ་བཞིན་དུ་ལུས་བཀན་གྱི་ཕམ་པར་འགྱུར་བ་བྱེད་བཞིན་པ་དང་། འཆབ་ཕམ་དང་བཟློག་ཕམ་བྱེད་བཞིན་པ་ལ་ཡང་རིགས་བསྒྲེའོ། ཡང་དགེ་སློང་ཁུ་བ་འབྱིན་པའི་དགེ་འདུན་ལྷག་མ་བྱེད་བཞིན་དུ་མར་མཚན་གྱུར་ན་ཁུ་བ་འབྱིན་པ་དེ་ལྟུང་བྱེད་དུ་འགྱུར་བ་དང་། དགེ་སློང་ཡང་ཡང་ཟ་བའི་ལྟུང་བྱེད་བྱེད་བཞིན་དུ་མར་མཚན་གྱུར་ན་ཡང་ཡང་ཟ་བ་དེ་ཉེས་བྱས་སུ་འགྱུར་བ་དང་། དགེ་སློང་མ་ཅི་ཡང་རུང་བ་ལེན་པའི་དགེ་འདུན་ལྷག་མ་བྱེད་བཞིན་དུ་དགེ་སློང་དུ་གྱུར་ན་ཅི་ཡང་རུང་བ་ལེན་པ་དེ་ཉེས་བྱས་སུ་འགྱུར་བ་ལ་སོགས་པ་མང་དུ་བཤད་དོ། །
ལྟུང་བ་ཆེ་བ་སྤྱོད་བཞིན་དུ་མཚན་གྱུར་ན་ལྟུང་བ་ཆུང་བར་འགྱུར་བ་མང་དུ་བཤད་ན་དེ་ལྟར་མཐའ་ཅིག་ཏུ་ངེས་སམ་ཞེ་ན། མཐའ་གཅིག་ཏུ་མ་ངེས་པའི་དམིགས་བསལ་ནི། ལྟུང་བ་ན་སྨད་པའི་ཁ་ན་མ་ཐོ་བ་བྱེད་བཞིན་དུ་མཚན་གྱུར་ན་ན་སྨད་པ་དེ་ནི་ན་སྨད་པ་རང་གི་ཁ་

༼༣༥༡༽
ན་མ་ཐོ་བར་འགྱུར་གྱི། ལྷག་པར་ནི་མི་འགྱུར་ཏེ། དཔེར་ན་དགེ་སློང་མ་ཁུ་བ་འབྱིན་པའི་ལྟུང་བྱེད་བྱེད་བཞིན་དུ་དགེ་སློང་དུ་གྱུར་ན་ཁུ་བ་འབྱིན་པ་དེ་ཡང་ལྟུང་བྱེད་ཁོ་ནར་འགྱུར་གྱིས། དགེ་འདུན་ལྷག་མར་མི་འགྱུར་བ་ཡིན་ནོ། །
ཞེས་པ་ལ། ན་སྨད་པ་ནི་རང་གི་ཉིད་དོ། །
ཞེས་པ་འདི་བྱུང་། དེས་ན་ལུས་ཀྱི་བྱེ་བྲག་ལས་བསམ་པའི་བྱེ་བྲག་བྱུང་། བསམ་པའི་བྱེ་བྲག་ལས་ལྟུང་བའི་བྱེ་བྲག་བྱུང་བས་ན་མཚན་གྱུར་པའི་དབང་གིས་ལྟུང་བ་ལྷག་པ་ན་སྨད་པ་ཉིད་དུ་འགྱུར་ཞིང་། ན་སྨད་པ་ལྷག་པར་མི་འགྱུར་བ་དང་། སྲོག་གཅོད་ལ་སོགས་པ་ཁ་ཅིག་ནི་མཉམ་པ་ཁོ་ནར་འགྱུར་བ་དང་། རེ་འགའ་ནི་དངོས་གཞིའི་ལྟུང་བ་འབྱུང་ཞིང་ལྷག་པར་སྤྱོད་པ་ལས་འདས་པ་ན་རང་གི་ལྟུང་བ་ཉིད་དུ་འགྱུར་གྱིས། །
ན་སྨད་པ་ཉིད་དུ་མི་འགྱུར་བ་ཡང་ཡོད་དོ། །
སྔར་བཤད་པའི་སྤང་ལྟུང་གི་སྐབས་སུ་ཞག་བཅུར་རྗེས་སུ་ཞུགས་པ་ཉིད་དོ། །
ཞེས་པ་ལ་འཕྲོས། དགེ་སློང་གིས་ལྷུང་བཟེད་ལྷག་པོ་ཞག་བཅུ་ལས་ལྷག་པར་བཅང་ན་སྤང་ལྟུང་དུ་འགྱུར། དགེ་སློང་མས་ཞག་གཅིག་ལས་ལྷག་པར་བཅངས་ན་སྤང་ལྟུང་དུ་འགྱུར་བ་དེ་ལྟར་བཤད་ན་ལྷུང་བཟེད་ལྷག་པོ་ཞག་དགུ་བཅངས་པའི་དགེ་སློང་ཞག་བཅུ་བའི་གོང་དུ་མར་མཚན་གྱུར་པའི་ཚེ་ལྷུང་བཟེད་ལྷག་པོ་འཆང་བའི་སྤང་ལྟུང་འབྱུང་བར་འགྱུར་རམ་ཞེ་ན། མི་འགྱུར་ཏེ། ལྷུང་བཟེད་ལྷག་པོ་ཞག་བཅུར་མ་ལོན་པར་ཞག་དགུ་ཚུན་ཆད་དུ་བཅངས་པའི་ཞག་དགུ་པོ་དེ་ནི་སྐབས་

༼༣༥༢༽
དེར་ཕ་མར་མཚན་གྱུར་པའི་དགེ་སློང་མ་དེའི་ལྷུང་བཟེད་ཐོག་མ་རྙེད་པའི་ཉི་མ་དང་པོ་དེ་ཉིད་ཀྱི་ཆ་སྟེ། དེའི་ཁོངས་སུ་གཏོགས་པ་ཉིད་ཡིན་པས་སོ། །
ཞེས་པ་ལ། ཞག་བཅུར་མ་ལོན་པར་ནི་ཆ་ཉིད་དོ། །
ཞེས་པ་འདི་བྱུང་། དགེ་སློང་གིས་ལྷུང་བཟེད་ལྷག་པོ་རྙེད་པའི་ཉི་མ་དེ་ལ་མར་མཚན་གྱུར་ན། དེ་ནས་ཞག་གཅིག་ལས་ལྷག་པར་འཆང་ན་སྤང་ལྟུང་འབྱུང་ངོ་། །
གོང་དུ་ཕན་ཚུན་མཚན་གྱུར་པ་ལྟུང་བ་ཐུན་མོང་པའི་ཞིང་དུ་བསྟན་ན་ཐུན་མོང་མ་ཡིན་པའི་ཞིང་དུ་ཇི་ལྟར་ཞེ་ན། ཐུན་མོང་མ་ཡིན་པའི་ཞིང་དུ་མི་འགྱུར་ཏེ། ཕ་མར་མཚན་གྱུར་པ་ན་སྔར་ཕའི་རྟེན་ལ་བྱུང་བའི་ཕའི་ཐུན་མོང་མ་ཡིན་པའི་ལྟུང་བ་ཁུ་བ་འབྱིན་པའི་དགེ་འདུན་ལྷག་མ་སོགས་ཕྱིར་བཅོས་མ་བྱས་པ་ཀུན་ཀྱང་ཉམས་ཤིང་བཞིག་པ་དང་མེད་པར་འགྱུར་ལ། མར་མཚན་གྱུར་པ་ནི་ཕའི་ཐུན་མོང་མ་ཡིན་པའི་ལྟུང་བ་བསྐྱེད་པའི་ཞིང་མ་ཡིན་པས་སྔར་ཡོད་རྣམས་ཉམས་པར་མ་ཟད་སླར་གཞན་ཡང་བསྐྱེད་པར་མི་འགྱུར་ལ། མ་ཕར་མཚན་གྱུར་པ་མའི་ཐུན་མོང་མ་ཡིན་པའི་ལྟུང་བའི་ཞིང་མ་ཡིན་པ་ཉིད་ལ་ནི་སྔར་བྱུང་བའི་རེག་ཕམ་ལ་སོགས་པ་ཐུན་མོང་མ་ཡིན་པའི་ལྟུང་བ་གང་བྱུང་བ་རྣམས་ཉམས་ཤིང་མེད་པར་འགྱུར་ལ། དེར་མ་ཟད་ཕར་གྱུར་པའི་རྟེན་དེ་ལ་རེག་ཕམ་ལ་སོགས་པ་དང་། འཁོར་དང་འཁོར་མང་འཇོག་པའི་ལྟུང་བྱེད་ལ་སོགས་པ་མའི་ཐུན་མོང་མ་ཡིན་པའི་ལྟུང་བ་གང་ཡང་བསྐྱེད་པ་མ་ཡིན་ནོ། ཞེས་

༼༣༥༣༽
པ་ལ། ཞིང་མ་ཡིན་པ་ཉིད་ལ་ནི་ཉམས་སོ། །
ཞེས་པ་འདི་བྱུང་། དེ་བཞིན་དུ་ཕ་མར་མཚན་གྱུར་པ་དེ་ལ་ཕའི་སྐབས་སུ་བྱུང་བའི་དགེ་འདུན་ལྷག་མའི་ཉེས་པ་བཅབ་པ་དང་། མ་ཕར་མཚན་གྱུར་པ་དེ་ལ་མའི་སྐབས་སུ་བྱུང་བའི་དགེ་འདུན་ལྷག་མའི་ཉེས་པ་བཅབ་པ་རྣམས་མཚན་གྱུར་གྱི་དབང་གིས་ཉམས་པ་མ་ཡིན་པ་མ་ཡིན་ཏེ། ཉམས་པ་ཡིན་པའི་ཕྱིར་ཏེ། དེ་ལ་བཅབ་ཉེས་འདག་པའི་ཕྱིར་དུ་སྤོ་བ་སྤྱོད་མི་དགོས་པ་ཡིན་ནོ། །
ཞེས་པ་ལ། དེ་ལ་ཉེས་པ་བཅབ་པ་མ་ཡིན་པ་མ་ཡིན་ནོ། ཞེས་པ་འདི་བྱུང་། ཕྱིས་ཀྱི་མཁས་པ་ཁ་ཅིག མཚན་གྱུར་གྱི་དབང་གིས་ཕམ་པའི་བཅབ་ཉེས་ཀྱང་འདག་པ་ཡིན་གསུངས་པ་ཡོད་ཀྱང་། །
རྒྱ་ཆེར་འགྲེལ་ལས། དེ་ལྟར་མ་བཤད་པས་མི་འཐད་དོ། །
མཚན་གྱུར་ཀྱི་དབང་གིས་དགེ་འདུན་ལྷག་མའི་བཅབ་ཉེས་འདག་ན་ལྷག་མའི་དངོས་གཞི་ཡང་འདག་གམ་ཞེ་ན། མི་འདག་སྟེ། དངོས་གཞི་འདག་པའི་ཕྱིར་དུ་དགེ་སློང་གིས་སྤྱིར་བཏང་ལ་མགུ་བ་ཞག་དྲུག་དང་། དགེ་སློང་མས་སྤྱིར་མགུ་བ་ཟླ་བ་ཕྱེད་སྤྱོད་དགོས་ཤིང་། དེ་ལ་ཞག་ལྔ་མགུ་བ་སྤྱད་པའི་དགེ་སློང་ཕ་མར་མཚན་གྱུར་པ་ན་སྔར་མགུ་བ་སྤྱད་པ་དེ་དོན་མེད་པ་ཉིད་དང་། །
དགེ་སློང་མ་མགུ་བ་ཞག་བཅུ་བཞི་སྤྱད་པ་ཕར་མཚན་གྱུར་པ་ན་སྔར་མགུ་བ་སྤྱད་པ་དེ་དོན་མེད་པ་ཉིད་ཡིན་ཏེ། ཕ་མར་མཚན་གྱུར་པ་དེས་གཉིས་ཀའི་དགེ་འདུན་ལ་སླར་མགུ་བ་ཟླ་བ་ཕྱེད་སྤྱོད་དགོས་པ་དང་། 

༼༣༥༤༽
མ་ཕར་མཚན་གྱུར་པ་དེས་དགེ་སློང་གི་དགེ་འདུན་ལ་སླར་མགུ་བ་ཞག་དྲུག་སྤྱོད་དགོས་པས་སོ། །
ཞེས་པ་ལ། མགུ་བ་སྤྱད་པ་ནི་དོན་མེད་པ་ཉིད་ཡིན་ནོ། །
ཞེས་པ་འདི་བྱུང་། གསུམ་པ་དེ་དག་གི་རྒྱུ་མཚན་བསྟན་པ་ནི། སྔར་བཤད་པ་དེ་ལྟར་མཚན་གྱུར་པའི་དབང་གིས་ལྟུང་བ་ཆེ་བ་ཆུང་དུ་འགྲོ་བ་དང་། ཡོད་པ་མེད་པར་འགྱུར་བ་དང་། སྔར་མི་འབྱུང་བའི་ལྟུང་བ་བསྐྱེད་པ་དང་། ཁ་ན་མ་ཐོ་བ་སྔར་བྱས་པ་ནི་དེ་ཉིད་ཡིན་པ་དང་། ཞིང་མ་ཡིན་པ་ཉིད་ལ་ནི་ཉམས་པ་དང་། སྔར་མགུ་བ་སྤྱད་པ་ནི་དོན་མེད་པར་འགྱུར་བའི་རྒྱུ་མཚན་རྣམས་ཡོད་དེ། དགེ་སློང་ཕ་མ་ལུས་རྟེན་མི་འདྲ་བའི་དབང་གིས་ཀུན་སློང་གི་བསམ་པ་མི་འདྲ། དེའི་དབང་གིས་ཉོན་མོངས་པ་མི་འདྲ། དེའི་དབང་གིས་ལྟུང་བའི་རིགས་ཐ་དད་དུ་བཅས་པས། མཚན་གྱུར་པ་འདི་ལ་ཕམ་གང་གི་ཕྱིར་སྔར་ཆོ་ག་སྤྱད་པ་རྣམས་སླར་ཐ་དད་པར་གྱུར་པ་དེའི་ཕྱིར་རོ། །
ཞེས་པ་ལ། འདི་ལ་ཆོ་ག་རྣམས་གྱུར་ཏོ། །
ཞེས་པ་འདི་བྱུང་། གཉིས་པ་ཡུལ་གྱི་ཡན་ལག་ལ་བཞི་སྟེ། དུས་འདས་པ་དང་མ་འོང་པ་ལ་བརྟེན་པའི་དོགས་པ་དཔྱད་ནས་ད་ལྟར་བའི་ལུས་ལྟུང་བའི་བྱེད་པ་པོར་བསྟན་པ། གང་ལས་སྐྱེས་པ་གཞན་ལ་བརྟེན་པའི་དོགས་པ་དཔྱད་ནས་རང་གི་འགྲོ་བ་གང་དུ་གཏོགས་པའི་ལུས་ལྟུང་བའི་བྱེད་པ་པོར་རྣམ་པར་གཞག་པ། ཁ་དོག་དང་དབྱིབས་གཞན་ལ་བརྟེན་པའི་དོགས་པ་དཔྱད་ནས་རང་གི་རྒྱུད་གང་དུ་གཏོགས་པའི་ལུས་ལྟུང་

༼༣༥༥༽
བའི་བྱེད་པ་པོར་རྣམ་པར་གཞག་པ། ཡོན་ཏན་གྱི་ཆ་ལ་བརྟེན་པའི་དོགས་པ་དཔྱད་ནས་འཕེན་པ་གཅིག་གིས་བསྡུས་པའི་ལུས་ལྟུང་བའི་བྱེད་པ་པོར་རྣམ་པར་གཞག་པའོ། །
དང་པོ་ནི། ལྟུང་བ་བསྐྱེད་པའི་དུས་དེའི་ཚེ། གང་ལས་ལྟུང་བ་འབྱུང་བའི་ཡུལ་དེའི་ད་ལྟར་བའི་ལུས་དང་ལྟུང་བ་འབྱུང་བའི་རྟེན་མཚན་གྱུར་པ་ན་གྱུར་པའི་ལུས་དེ་ལྟུང་བའི་བྱེད་པ་པོ་ཡིན་གྱིས། འདས་མ་འོང་གི་ལུས་ལྟུང་བའི་བྱེད་པ་པོ་མ་ཡིན་ཏེ། བསད་པར་བྱ་བ་སློབ་པར་གྱུར་པ་ལ་གསོད་པ་པོ་དགེ་སློང་གིས་གསོད་པའི་སྦྱོར་བ་བྱས་ནས་གསོད་པའི་བསམ་པ་རྒྱུན་མ་ཆད་བཞིན་དུ། བསད་བྱ་དེས་དགྲ་བཅོམ་པ་ཐོབ་སྟེ། སྔར་གྱི་སྦྱོར་བ་དེས་དེ་ཤི་བར་གྱུར་ན། གསོད་པ་པོ་ལ་སྲོག་གཅོད་གྱི་ཕམ་པ་དང་། མཚམས་མེད་ཀྱི་ལས་གཉིས་ཀ་འབྱུང་ཞིང་། གསོད་པའི་སྦྱོར་བ་བྱས་ནས་སླར་འགྱོད་པ་དྲག་པོ་བསྐྱེད་པ་ལ་སོགས་པ་ལས་དེ་ལས་ཕྱིར་བཟློག་ན། བསད་བྱ་དེས་དགྲ་བཅོམ་པ་ཐོབ་ནས་སྔར་གྱི་རྐྱེན་དེས་ཤི་བར་གྱུར་ན། གསོད་པ་པོ་ལ་སྲོག་གཅོད་ཀྱི་ཕམ་པ་དང་། མཚམས་མེད་ཀྱི་ལས་གཉིས་ཀ་འབྱུང་ཞིང་། གསོད་པའི་སྦྱོར་བ་བྱས་ནས་སླར་འགྱོད་པ་དྲག་པོ་བསྐྱེད་པ་ལ་སོགས་པ་ལས་དེ་ས་ཕྱིར་ལྡོག་ན། བསད་བྱ་དེས་དགྲ་བཅོམ་པ་ཐོབ་ནས་སྔར་གྱི་རྐྱེན་དེས་ཤི་བར་གྱུར་ཀྱང་། རྐྱེན་བྱེད་པ་པོའི་དགེ་སློང་ལ་ཕམ་པ་དང་མཚམས་མེད་གང་ཡང་མི་འབྱུང་

༼༣༥༦༽
བར་སྲོག་གཅོད་ཀྱི་ཕམ་པའི་ཆར་གཏོགས་ཀྱི་སྦོམ་པོ་ཙམ་འབྱུང་བ་དང་། དེ་བཞིན་དུ་དགེ་སློང་གིས་སྐྱེས་པའི་ལུས་ལ་རེག་པའི་སྦྱོར་བ་བརྩམ་པ་ན་སྐྱེས་པ་དེ་བུད་མེད་དུ་མཚན་གྱུར་ན། བུད་མེད་ཀྱི་ལུས་ལ་རེག་པ་དེ་རེག་པའི་དགེ་འདུན་ལྷག་མ་འབྱུང་བའི་བྱེད་པ་པོ་ཡིན་གྱིས། སྦོམ་པོའི་བྱེད་པ་པོ་མ་ཡིན་པས་དེའི་ཚེ་སྦོམ་པོ་མི་འབྱུང་བར་ལྷག་མ་འབྱུང་བ་དང་། དགེ་སློང་གིས་བུད་མེད་ལ་རེག་པའི་སྦྱོར་བ་བརྩམ་པ་ན་བུད་མེད་དེ་སྐྱེས་པར་མཚན་གྱུར་ན་སྐྱེས་པའི་ལུས་ལ་རེག་པ་དེ་སྦོམ་པོར་འབྱུང་བའི་བྱེད་པ་པོ་ཡིན་གྱིས། དགེ་འདུན་ལྷག་མའི་མ་ཡིན་པས་དེའི་ཚེ་ལྷག་མ་མི་འབྱུང་བར་སྦོམ་པོ་འབྱུང་བ་སོགས་བརྗོད་པར་བྱ་བ་མང་དུ་ཡོད་དོ། །
ཞེས་པ་ལ་དེའི་ཚེ་ལུས་བྱེད་པ་པོ་ཉིད་ཡིན་ནོ། །
ཞེས་པ་འདི་བྱུང་། གཉིས་པ་ནི། ཕ་མའི་རིགས་བརྒྱུད་ཡིན་པ་ལ་དུད་འགྲོ་ལ་སོགས་པ་འགྲོ་བ་གཞན་གྱི་མ་བྱས་པ་ལས་སྐྱེས་པ་དང་། ཕ་ལྷ་ལ་སོགས་པ་མི་མ་ཡིན་གྱི་རིགས་བརྒྱུད་ཡིན་པ་ལ་མི་ལ་སོགས་པ་འགྲོ་བ་གཞན་གྱི་མ་བྱས་པ་ལས་སྐྱེས་པ་དེ་དག་འགྲོ་བ་གང་དུ་གཏོགས་པ་དང་། ལྟུང་བའི་བྱེད་པ་པོ་ཇི་ལྟར་བྱེད་ཅེ་ན། ཕ་མི་ཡིན་པ་ལ་འགྲོ་བ་གཞན་གྱི་མ་བྱས་པ་ལས་སྐྱེས་པ་ནི་རང་གི་འགྲོ་བ་ཉིད་མི་མ་ཡིན་པ་མ་ཡིན་ཏེ། མི་ཡིན་ནོ། དཔེར་ན་རྒྱལ་པོ་རྐང་ཁྲ་ཅན་དེ་མ་སེངྒེ་མོ་ལས་སྐྱེས་ཀྱང་། ཕ་མིའི་རྒྱལ་པོ་ཡིན་པས་མིའི་འགྲོ་བ་པར་བཤད་པ་བཞིན་ནོ། །

༼༣༥༧༽
དེ་བས་ན་མ་འགྲོ་བ་གཞན་ལས་སྐྱེས་པའི་མི་ནི་མ་བྱིན་ལེན་གྱི་ཕམ་པ་དང་། སྲོག་གཅོད་ཀྱི་ཕམ་པ་སོགས་བསྐྱེད་པའི་གཞིའི་ཡན་ལག་ཡིན་པས། དགེ་སློང་གིས་དེ་ལྟ་བུའི་མི་ལས་ཡན་ལག་ཚང་པར་རྫས་བརྐུས་ན་མ་བྱིན་ལེན་གྱི་ཕམ་པ་དང་། དེ་ལྟ་བུའི་མི་བསད་ན་སྲོག་གཅོད་ཀྱི་ཕམ་པ་འབྱུང་བར་ཤེས་པར་བྱའོ། །
དེ་བཞིན་དུ་ཕ་མི་མ་ཡིན་པ་ལ། མི་ལ་སོགས་པ་འགྲོ་བ་གཞན་གྱི་མ་བྱས་པ་ལས་སྐྱེས་པ་ནི་རང་གི་འགྲོ་བ་ཉིད་མི་མ་ཡིན་པ་ཡིན་ཏེ། རིགས་བརྒྱུད་འགྲོ་བ་གང་དུ་གཏོགས་ལ་ཕ་གཙོ་ཆེ་བས་མི་མ་ཡིན་ཡིན་ནོ། །
དེ་བས་ན་དེ་ལྟ་བུའི་མི་མ་ཡིན་དེ་ལས་དགེ་སློང་གིས་རིན་ཐང་ཚང་བའི་རྫས་བརྐུས་པ་ན་ནམ་ཡང་ཕམ་པ་མི་འབྱུང་བ་དེ་བསད་ཀྱང་བསད་བྱ་དེ་ལྷའི་འགྲོ་བར་གཏོགས་ན་སྦོམ་པོ་དང་། དུད་འགྲོ་ཡིན་ན་ལྟུང་བྱེད་འབྱུང་བར་ཤེས་པར་བྱའོ། །
ཞེས་པ་ལ། གཞན་ལས་སྐྱེས་པ་ནི་རང་གི་འགྲོ་བ་ཉིད་མ་ཡིན་པ་མ་ཡིན་ནོ། །
ཞེས་པ་འདི་བྱུང་། གསུམ་པ་ཁ་དོག་དང་དབྱིབས་གཞན་ལ་བརྟེན་པའི་དོགས་པ་དཔྱད་པ་ནི། མི་རྫས་དང་སྔགས་ལ་སོགས་པའི་དབང་གིས་འགྲོ་བ་གཞན་ལྷ་དང་དུད་འགྲོའི་རྣམ་པ་བསྟན་པ་དགེ་སློང་གིས་བསད་པ་ལ་ལྟུང་བ་ཅིར་འགྱུར་ཞེ་ན། དེ་བསད་པ་ལ་ཡང་རང་གི་འགྲོ་བ་ཉིད་མ་ཡིན་པ་མ་ཡིན་ནོ། །
ཞེས་པ་དེ་སྦྱར་ནས་ལྟུང་བ་གང་དུ་འགྱུར་ཤེས་པར་བྱ་སྟེ། དགེ་སློང་གིས་མིའི་འགྲོ་བ་པ་མ་ཡིན་དང་དུད་འགྲོའི་

༼༣༥༨༽
འགྲོ་བ་གཞན་གྱི་རྣམ་པ་བསྟན་པ་ཞིག་གསོད་ན་དེར་འདུ་ཤེས་པས་ཀྱང་རུང་། གཞན་དུ་འདུ་ཤེས་པས་ཀྱང་རུང་། བསད་པའི་དུས་ན་དངོས་གཞི་ལ་ཕམ་པ་ཁོ་ནར་འགྱུར་ལ། སྦྱོར་བ་ལ་ནི་མིར་འདུ་ཤེས་ན་ནི་སྦྱོར་བ་དེ་སྦོམ་པོ་དང་འགྲོ་བ་གཞན་དུ་ཤེས་ན་ནི་སྦྱོར་བ་དེ་ཉེས་བྱས་ཡིན་ནོ། །
ཞེས་པ་ལ། འགྲོ་བ་གཞན་གྱི་རྣམ་པ་བསྟན་པ་བསད་པ་ལ་ཡང་ངོ་། །
ཞེས་པ་འདི་བྱུང་། དེས་མཚོན་ནས་ལྷའི་འགྲོ་བ་པ་མི་དང་དུད་འགྲོའི་ལུས་ཀྱི་རྣམ་པ་བསྟན་པ་གསོད་ན་དེར་རམ། གཞན་དུ་འདུ་ཤེས་པས་ཀྱང་རུང་བསད་པའི་དུས་ན་དངོས་གཞི་ལ་སྦོམ་པོ་དང་། སྦྱོར་བ་ལ་འདུ་ཤེས་ཀྱི་དབང་གིས་སྦོམ་པོ་དང་ཉེས་བྱས་ཅི་རིགས་པར་འགྱུར། དུད་འགྲོ་མིའམ་ལྷའི་ལུས་ཀྱི་རྣམ་པ་བསྟན་པ་ཞིག་གསོད་ན་དེར་རམ། གཞན་དུ་འདུ་ཤེས་ཀྱང་རུང་། དངོས་གཞི་ལ་ནི་དུད་འགྲོ་བསད་པའི་ལྟུང་བྱེད་དུ་འགྱུར་རོ། །

དེ་ལྟར་ན་ལྷ་བྱིན་དུ་འདུ་ཤེས་པས་མཆོད་སྦྱིན་བསད་པ་ལ་ཕམ་པར་ཐལ་བར་འགྱུར་རོ་ཞེ་ན། ཕམ་པར་མི་འགྱུར་ཏེ། བསད་བྱར་འདུ་ཤེས་པའི་ལྷ་བྱིན་དང་། བསད་བྱ་དངོས་ཀྱི་མཆོད་སྦྱིན་དེ་གཉིས་ནི་རྒྱུ་ཐ་དད་པ་ཡིན་པས་ལྷ་བྱིན་དུ་འདུ་ཤེས་པས་མཆོད་སྦྱིན་བསད་པ་ལ་ཕམ་པ་མི་འབྱུང་བར་རིགས་སོ། །
གོང་དུ་བཤད་པ་དེར་ནི་འདུ་ཤེས་ལོག་མ་ལོག་གི་དབང་གིས་སྦྱོར་བའི་ལྟུང་བ་ཆེ་ཆུང་དུ་འགྱུར་བ་ཡོད་ཀྱང་། བསད་བྱ་གང་དང་གང་དུ་འདུ་ཤེས་པའི་གཞི་གཉིས་ཐ་དད་མ་ཡིན་པར་རྒྱུར་ཅིག་པའི་ཕྱིར། དངོས་གཞི་

༼༣༥༩༽
ལ་བསད་བྱ་དེ་མི་ཡིན་ན་ཕམ་པ་དང་། འགྲོ་བ་གཞན་ཡིན་ན་སྦོམ་པོ་དང་ལྟུང་བྱེད་ཅི་རིགས་པར་འགྱུར་ཏེ། སྲོག་གཅོད་ཀྱི་ལྟུང་བ་འདི་དངོས་པོ་གཙོ་བོར་གྱུར་པ་ཡིན་ཞིང་། འདུ་ཤེས་གཙོ་བོར་གྱུར་པ་མ་ཡིན་པས་སོ། བཞི་པ་ཡོན་ཏན་གྱི་ཆ་ལ་བརྟེན་པའི་དོགས་པ་དཔྱད་པ་ནི། མི་བསད་པ་ལ་ཕམ་པ་འབྱུང་བ་འཐད་མོད། བསད་བྱའི་མི་དེ་དགྲ་བཅོམ་པ་མ་ཡིན་པའི་གནས་སྐབས་སུ་དགེ་སློང་གིས་དེ་བསད་པའི་ཕྱིར། མཚོན་བསྣུན་པ་ལ་སོགས་པའི་སྦྱོར་བ་བྱས་ནས་བསད་བྱ་དེས་དགྲ་བཅོམ་པ་ཐོབ་ནས་མཐར་ཐུག་གྲུབ་པ་ན་དགེ་སློང་དེ་ལ་ལྟུང་བ་ཅིར་འགྱུར་ཞེ་ན། དེའི་ལན་ནི། དེའི་ཚེ་དགེ་སློང་དེ་ལ་ཕམ་པ་དང་། མཚམས་མེད་གཉིས་ཀ་ཅིག་ཅར་འབྱུང་བ་ཁོ་ནར་འགྱུར་ཏེ། བསད་བྱ་དགྲ་བཅོམ་པའི་གནས་སྐབས་གཞན་ཐོབ་པ་ནི་སྦྱོར་བའི་སྐབས་ཀྱི་མི་དེ་ལས་རྒྱུད་གཞན་ཉིད་མ་ཡིན་པའི་ཕྱིར། ཞེས་པ་ལ། གནས་སྐབས་གཞན་ཐོབ་པ་ནི་གཞན་ཉིད་མ་ཡིན་ནོ། །
ཞེས་པ་འདི་འབྱུང་། འོ་ན་མཛོད་ལས། བསྣུན་འོག་དགྲ་བཅོམ་པ་ལ་མིན། །
ཞེས་བཤད་པ་དང་འགལ་ལོ་ཞེ་ན། དེའི་འགལ་བ་འདིར་སྤོང་མི་དགོས་ཏེ། མངོན་པ་བྱེ་བྲག་ཏུ་སྨྲ་བ་དང་། འདུལ་བ་བྱེ་བྲག་ཏུ་སྨྲ་བ་གཉིས་བཤད་སྲོལ་ཐ་དད་པ་མཐའ་ཡས་པ་དང་། འདུལ་བ་པ་ལ་ཡང་སྡེ་བ་བཅོ་བརྒྱད་པོ་རྣམས་མི་མཐུན་པ་ལྟ་སྨོས་ཀྱང་ཅི་དགོས། གཞི་ཐམས་ཅད་ཡོད་པར་སྨྲ་བའི་འདུལ་བའི་གཞུང་མདོ་རྩ་དང་། སུམ་བརྒྱ་པ་རྩ་འགྲེལ་དང་། །

༼༣༦༠༽
མེ་ཏོག་ཕྲེང་རྒྱུད་རྣམས་ལ་ཡང་མི་མཐུན་པ་འགའ་རེ་ཡོད་པས། མི་མཐུན་པ་ལ་འགལ་སྤོང་བྱེད་པ་ནི་རང་ཉིད་ངལ་བ་ཙམ་དུ་ཟད་དོ། །
གསུམ་པ་ལྟུང་བ་ཐ་དད་པའི་རྒྱུ་སེལ་བ་དང་བཅས་པ་ལ་གཉིས་ཏེ། དངོས་དང་། སེལ་བའོ། །
དང་པོ་ལ་ལྔ་སྟེ། བསླབ་པ་དང་མཚན་གྱི་རྒྱུན་ཐ་དད་ལ་བརྟེན་ནས་དང་། ཀུན་སློངས་ཀྱི་རྒྱུན་ཐ་དད་ལ་བརྟེན་ནས་དང་། བཅས་པའི་རིགས་ཐ་དད་ལ་བརྟེན་ནས་དང་། ཀུན་སློང་གི་རིགས་ཐ་དད་ལ་བརྟེན་ནས་དང་། འབྲས་བུ་ཐ་དད་ལ་བརྟེན་ནས་ལྟུང་བ་ཐ་དད་དུ་འགྱུར་བའོ། །
དང་པོ་ནི། ཁྱིམ་པར་བབས་པའི་གང་ཟག་གང་ལ་སྟན་ལ་སོགས་པ་བྱེད་པའི་ཉེས་པ་འབྱུང་བ་དེ་མེད་པ་ཉིད་ཀྱི་གནས་སྐབས་ཅན་དེ་ལ་སླར་གནས་སྐབས་གཞན་དུ་བསླབ་པ་བསྐྱར་ནས་བླངས་ཏེ་ཉེས་པ་འོང་བའི་དགེ་སློང་གི་རྟེན་ལ་སྔར་གྱི་སྟན་ལ་སོགས་པའི་འཕྲོ་བྱེད་པ་ལ་ལྟུང་བ་ཅིར་འགྱུར་ཞེ་ན། སྔར་བརྩམ་པའི་འཕྲོ་དང་། ཕྱིས་དེ་མཐར་ཕྱིན་པར་བྱེད་པ་ནི་ལྟུང་བའི་བྱེད་པ་པོ་ཕན་ཚུན་ཐ་དད་པར་ཤེས་པར་བྱ་སྟེ། དཔེར་ན་དགེ་སློང་གིས་སྟན་གཅིག་ལོ་དྲུག་མ་ལོན་པར་སྟན་གཞན་ཞིག་ལ་བརྩམ་ནས་དེ་བྱེད་འཕྲོ་ལ་བསླབ་པ་ཕུལ་ནས་ཁྱིམ་པར་བབས་ཤིང་ཡང་བསྙེན་རྫོགས་བླངས་ནས་སྟན་གཞན་ཞིག་གྲུབ་པར་བྱས་ནས། དེ་ནས་ལོ་དྲུག་མ་ལོན་པར་སྔར་བསླབ་པ་འབུལ་གོང་སྟན་བརྩམ་པ་དེ་ཡང་ཟིན་པར་བྱེད་ན་དེའི་ཚེ་སྟན་གཞན་ཞིག་ཟིན་པར་བྱས་པ་དེ་ལ་ཉེས་པ་མེད་མོད། །

༼༣༦༡༽
སྔར་སྟན་བརྩམ་པ་དང་ཕྱིས་དེའི་འཕྲོ་ཟིན་པར་བྱེད་པ་ནི་ལྟུང་བ་ཐ་དད་པའི་བྱེད་པ་པོ་ཡིན་ཏེ། སྔར་བརྩམ་པ་དེ་ནི་ཉེས་བྱས་ཀྱི་བྱེད་པ་པོ་ཡིན་པས་ཉེས་བྱས་བསྐྱེད། ཕྱིས་སྔར་བརྩམ་པའི་འཕྲོ་ཟིན་པར་བྱེད་པ་དེ་ནི་སྤང་ལྟུང་གི་བྱེད་པ་པོ་ཡིན་པས། ལོ་དྲུག་པའི་སྟན་གྱི་སྤང་ལྟུང་བསྐྱེད་དོ། །
དེ་བཞིན་དུ་དགེ་སློང་མ་ལོ་དྲུག་གི་ནང་དུ་སྟན་གསར་པ་གཞན་བྱེད་བཞིན་པ་དགེ་སློང་དུ་མཚན་གྱུར་ན་ཡང་སྔར་གྱི་འཕྲོ་མཐར་ཕྱིན་པར་བྱེད་པ་ན་མཚན་ཐ་དད་པས་བར་ཆོད་པའི་དབང་གིས་སྔར་བརྩམ་པ་དང་ཕྱིས་མཐར་ཕྱིན་པར་བྱེད་པ་གཉིས་ལྟུང་བ་ཐ་དད་པ་ཡིན་ནོ། །
ཞེས་པ་ལ་ཉེས་པ་དེ་མེད་པ་ཉིད་ལ་འོང་བ་ནི་ཐ་དད་དོ། །
ཞེས་པ་འདི་བྱུང་། གཉིས་པ་ནི། གང་བརྩམས་པའི་ལས་དེ་བསམ་པ་ཐག་པ་ནས་ལན་གཅིག་བཏང་ནས་སླར་ཡང་ལས་དེ་ཟིན་པར་བྱེད་ན་དེ་དག་ཀྱང་ལྟུང་བ་ཐ་དད་པའི་བྱེད་པ་པོ་ཡིན་ཏེ། དཔེར་ན་དགེ་སློང་གིས་ཁང་པའམ་སྟན་བརྩམས་ནས་བཏང་སྟེ། ཡང་བྱེད་ན་སྔར་བརྩམ་པ་ནི་སྦྱོར་བའི་ལྟུང་བའི་བྱེད་པ་པོ་དང་། ཕྱིས་ཟིན་པར་བྱེད་པ་ནི་དངོས་གཞིའི་ལྟུང་བའི་བྱེད་པ་པོ་ཡིན་པ་ལྟ་བུའོ། །
ཞེས་པ་ལ་བཏང་བ་ཡང་ངོ་། །
ཞེས་པ་འདི་བྱུང་། གསུམ་པ་བཅས་པའི་རིགས་ཐ་དད་པས་ལྟུང་བ་ཐ་དད་པ་ནི་གཞི་གཅིག་ལ་བསླབ་གཞི་དུ་མ་བཅས་པ་ལ་ལྟུང་བ་ཅིར་འགྱུར་ཞེ་ན། གང་དུ་ཡུལ་གྱི་གཞི་གཅིག་ལ་བསླབ་པའི་གཞི་དུ་མ་ཉིད་བཅས་པར་གྱུར་པ་ལ་ནི་

༼༣༦༢༽
ཇི་སྙེད་བཅས་པར་གྱུར་པ་དེ་སྙེད་ཀྱི་ཉེས་པའམ་ལྟུང་བ་དག་འབྱུང་བར་འགྱུར་ཏེ། དཔེར་ན་རྫུན་དུ་སྨྲ་བ་དང་། སྐྱོན་ནས་སྨྲ་བ་བཀག་པ་ལ་དགེ་སློང་གིས་དགེ་སློང་གཞན་ལ་ཤེས་བཞིན་དུ་བརྫུན་གྱི་སྐྱོན་ནས་སྨྲས་ན་ཤེས་བཞིན་དུ་བརྫུན་སྨྲ་བའི་ལྟུང་བྱེད་དང་། སྐྱོན་ནས་སྨྲ་བའི་ལྟུང་བྱེད་གཉིས་ཀ་འབྱུང་བ་ལྟ་བུ་དང་། དགེ་ཚུལ་བསྙིལ་བ་དང་ལྷན་ཅིག་ཞག་གསུམ་ཉལ་ན་ནུབ་ལྷག་ཉལ་གྱི་ལྟུང་བྱེད་དང་། བསྙིལ་བ་བསྡུད་པའི་ལྟུང་བྱེད་གཉིས་ཀ་འབྱུང་བ་ལྟ་བུ་སོགས་མང་དུ་ཡོད་དོ། །
ཞེས་པ་ལ། གཞི་གཅིག་ལ་དུ་མ་ཉིད་བཅས་པ་ལ་ནི་ཇི་སྙེད་པ་དེ་སྙེད་ཀྱི་ཉེས་པར་འགྱུར་རོ། །
ཞེས་པ་འདི་བྱུང་། བཞི་བ་ཀུན་སློང་གི་རིགས་ཐ་དད་པས་ལྟུང་བ་ཐ་དད་པ་ནི། །
ལྟུང་བ་རིགས་མཐུན་པ་རྣམས་ངོ་བོའི་སྒོ་ནས་གཅིག་ཏུ་བསྡུས་ཀྱང་སྐྱོན་མེད་དམ། ཐ་དད་དུ་འཇོག་དགོས་ཞེ་ན། ངོ་བོའི་སྒོ་ནས་རིགས་ཅིག་ཀྱང་ཀུན་སློང་གི་བསམ་པ་ཐ་དད་པ་ལས་སྐྱེས་པས་ལྟུང་བ་ཐ་དད་པར་འཇོག་སྟེ། ཁ་ན་མ་ཐོ་བ་ལྕི་བ་མི་ཚང་པར་སྤྱོད་པ་ལ་སོགས་པ་དེའི་ཆ་ནི་མི་ཚང་པར་སྤྱོད་པ་སོགས་དེ་དང་རིགས་མཐུན་པའི་ཁ་ན་མ་ཐོ་བ་དེར་གཏོགས་པས་ཆ་དང་ཆ་ཅན་གྱི་ལྟུང་བ་ཐ་དད་པ་ཡིན་ནོ། །
ཞེས་པ་ལ། དེའི་ཆ་ནི་དེར་གཏོགས་སོ། །
ཞེས་པ་འདི་བྱུང་། དེ་ལ་ཆ་དང་ཆ་ཅན་གང་ཞེ་ན། ལྷག་མའི་ནང་ནས་ཁུ་བ་འབྱིན་པ་ལ་སོགས་པ་དང་པོ་ལྔ་དང་། སྤང་ལྟུང་ནས་འཁྲུར་འཇུག་པ་དང་། ལེན་པ་སོགས་དང་། 

༼༣༦༣༽
ལྟུང་བྱེད་འབའ་ཞིག་པ་ནས་ཚིག་དྲུག་གམ་ལྔ་ལས་ལྷག་པར་ཆོས་སྟོན་པ་དང་། མ་བསྐོས་པར་ཆོས་སྟོན་པ་ལ་སོགས་པ་བཅུ་ཚན་གསུམ་པ་དང་། ཉལ་པོ་བྱེད་པར་ཤོམ་པའི་ཁྱིམ་དང་འབྲེལ་བའི་ལྟུང་བྱེད་གཉིས་དང་། གཅེར་བུ་པ་ཕོ་མོ་གང་རུང་ལ་ཟས་སྦྱིན་པ་དང་། བུད་མེད་དང་ལྷན་ཅིག་འབྲེལ་བའི་ལྟུང་བྱེད་གཉིས་དང་། དུས་མ་ཡིན་པར་གྲོང་དུ་འགྲོ་བའི་ལྟུང་བྱེད་དང་། སོ་སོར་བཤགས་པ་ནས་དང་པོ་གཉིས་དང་། ཉེས་བྱས་ནས་ཤིན་ཏུ་བསྡམས་ལ་སོགས་པ་ནས་མ་བསྒོ་བར་ཁྱིམ་དུ་བསྟན་ལ་འདུག་པའི་བར་ལ་གཏོགས་པ་ཉེས་བྱས་གཞན་རྣམས་ནི་ཕམ་པ་དང་པོའི་ཆར་གཏོགས་དང་། བྱིན་འཕྲོག་དང་དངོས་བསྒྱུར་ལ་སོགས་པ་ལྟུང་བྱེད་ལྔ་དང་། མ་བསྒོ་བར་ཁྱིམ་དུ་སྟན་ལ་འདུག་པའི་ཉེས་བྱས་ནི་ཕམ་པ་གཉིས་པའི་ཆར་གཏོགས་དང་། རྩོད་པ་དང་བཅས་པའི་གཞི་མི་གཏོང་བ་དང་། ལྟུང་བྱེད་ནས་ས་བོན་དང་སྐྱེ་བ་འཇིག་པ་སོགས་བཅུ་དྲུག་ནི་ཕམ་པ་གསུམ་པའི་ཆར་གཏོགས་དང་། གཞི་མེད་དང་། བག་ཙམ་ཅི་རིགས་པས་བཀུར་བ་འདེབས་པའི་ལྷག་མ་དང་། དགེ་འདུན་གྱི་དབྱེན་བྱེད་པའི་ལྷག་མ་དང་། ལྟུང་བྱེད་ནས་རང་སྐྲོད་པར་བྱེད་པའི་དགེ་འདུན་ལ་བཀུར་བ་འདེབས་པ་དང་། ཤེས་ངོར་བྱེད་པ་ལ་སོགས་པ་བདུན་ནི་མི་ཆོས་བླ་མའི་བརྫུན་སྨྲ་བའི་ཕམ་པའི་ཆར་གཏོགས་པ་ཡིན་པའི་ཕམ་པ་བཞི་ནི་ཆ་ཅན་དང་། དེའི་

༼༣༦༤༽
ཆར་གཏོགས་རྣམས་ནི་ཆར་གྱུར་པའི་ལྟུང་བ་ཡིན་ཞིང་། ཕམ་པ་བཞི་ནི་ཆ་ཅན་གྱི་ལྟུང་བ་ཡིན་ལ་ཆར་གཏོགས་མ་ཡིན་པའི་མུ་དང་། ཁུ་བ་འབྱིན་པ་ལ་སོགས་པ་ནི་ཆ་ཅན་དང་ཆར་གཏོགས་པ་གཉིས་ཀ་ཡིན་པའི་མུ་དང་། སྡེ་ལྔ་གང་རུང་གི་སྦྱོར་བ་དང་། སྦྱོར་བའི་སྦྱོར་བ་རྣམས་ནི་ཆར་གཏོགས་ཀྱི་ལྟུང་བ་ཡིན་ལ། ཆ་ཅན་མ་ཡིན་པའི་མུར་ཤེས་པར་བྱའོ། །
དེ་སྐད་དུ་རྒྱ་ཆེར་འགྲེལ་ལས། ཆའི་ངོ་བོ་ཉིད་བརྗོད་དེ། མི་ཚང་པར་སྤྱོད་པ་སྤྱད་པའི་ཕྱིར་འགྲོ་བ་གང་ཡིན་པ་དེ་ནི་ཉེས་བྱས་སོ། །
ཞེས་གསུངས་སོ། །
དེས་ན་ཆའི་ངོ་བོ་ཉིད་ཀྱི་ལྟུང་བ་དང་། ཆར་གཏོགས་རྐྱང་པའི་ལྟུང་བ་དོན་ཅིག་གོ །ཡང་དེ་བཞིན་དུ་དགེ་འདུན་ལྷག་མས་བཀུར་བ་འདེབས་པའི་ལྟུང་བྱེད་ནི་ཕམ་པས་བཀུར་བ་འདེབས་པའི་ལྷག་མའི་ཆར་གཏོགས་དང་། དགེ་སློང་ལ་ཕྲ་མ་བྱེད་པ་དང་། སྐྱོ་སྔོགས་བྱེད་པ་སོགས་ལྟུང་བྱེད་དགུ་ནི་དགེ་འདུན་གྱི་དབྱེན་བྱེད་པའི་ལྷག་མའི་ཆར་གཏོགས་དང་། བསླབ་པ་ཉེ་བར་འཇོག་པ་སྤོང་བ་དང་། མ་གུས་པའི་ཚུལ་གྱི་ལྟུང་བྱེད་ནི་བཀའ་བློ་མི་བདེ་བའི་ལྷག་མའི་ཆར་གཏོགས་ཡིན་ནོ། །
དེ་བཞིན་དུ་གསོག་འཇོག་བྱས་པ་ཟ་བའི་མཚམས་ནང་དུ་བཙོས་པ་དང་། བཙོས་པ་དེ་དགེ་སློང་རང་བཞིན་དུ་གནས་པས་བཟའ་བ་ནི་གསོག་འཇོག་བྱས་པ་ཟ་བའི་སྤང་ལྟུང་གི་ཆར་གཏོགས་ཡིན་ནོ། །
སྡེ་ལྔ་གང་རུང་མ་ཡིན་པར་གྱུར་པའི་ལྟུང་བ་སྦོམ་པོ་ཕལ་ཆེར་ཡང་

༼༣༦༥༽
ཕམ་ལྷག་གང་རུང་གི་ཆར་གཏོགས་ཡིན་ཏེ། སྔར་སྦོམ་པོའི་སྐབས་སུ་བཤད་ཟིན་པ་ལས་ཤེས་པར་བྱའོ། །
ཁུ་བ་འབྱིན་པ་ལ་སོགས་པའི་ཆར་གཏོགས་ནི་ལྷག་མའི་ཆར་གཏོགས་ཉིད་ཡིན་གྱིས། མི་ཚང་བར་སྤྱོད་པ་ལ་སོགས་པའི་ཕམ་པའི་ཆར་གཏོགས་ནི་མ་ཡིན་ཏེ། ཁུ་བ་འབྱིན་པ་ལ་སོགས་པ་མི་ཚང་སྤྱོད་ཀྱི་ཆར་གཏོགས་ཡིན་པའི་སྟེང་དུ་ཁུ་བ་འབྱིན་པ་ལ་སོགས་པའི་ཆ་དག་ཀྱང་མི་ཚང་སྤྱོད་ཀྱི་ཕམ་པའི་ཆར་གཏོགས་སུ་བྱས་ན། ཆར་གཏོགས་ཐུག་མེད་དུ་འགྱུར་བའི་སྐྱོན་ཡོད་པའི་ཕྱིར་རོ། །
དེ་སྐད་དུ་རྒྱ་ཆེར་འགྲེལ་ལས། ཐུག་པ་མེད་པའི་སྐྱོན་དུ་འགྱུར་བའི་ཕྱིར་རོ། །
དེས་ན་ཁུ་བ་འབྱིན་པ་ལ་སོགས་པའི་ཆ་གང་ཡིན་པ་དེ་ནི་དེ་དག་ཉིད་ཀྱི་ཡིན་གྱིས། མི་ཚང་བར་སྤྱོད་པའི་ནི་མ་ཡིན་ནོ། །
ཞེས་གསུངས་སོ། །
དེ་ལྟར་ན་ཕམ་པའི་ཆར་གཏོགས་ལ་སྦོམ་པོ་མང་དུ་བཤད་ཀྱང་ཕམ་པའི་ཆར་གཏོགས་ཀྱི་དགེ་སློང་གི་དངོས་གཞིའི་ལྟུང་བ་ནི་ཁུ་བ་འབྱིན་པ་ནས་མིའི་ཆོས་བླ་མ་བདེན་པར་སྨྲ་བའི་བར་སྔར་བཤད་པའི་དངོས་གཞིའི་ལྟུང་བར་གྱུར་བ་དེ་དག་ལ་ངོས་འཛིན་པ་ཡིན་གྱི། སྦོམ་པོ་དག་དངོས་གཞིའི་ལྟུང་བ་མ་ཡིན་པས་མདོ་འདིའི་དངོས་བསྟན་གྱི་ཆར་གཏོགས་ཀྱི་ལྟུང་བ་མ་ཡིན་པར་ཤེས་པར་བྱ་སྟེ། རྒྱ་ཆེར་འགྲེལ་ལས། མདོ་འདིའི་མ་བརྗོད་པ་ནི་ཅུང་ཟད་ཀྱང་མི་བརྗོད་ཀྱི་ཞེས་པ་ནས། མདོ་འདིས་སྦོམ་པོ་ལ་སོགས་པ་ཁ་ན་མ་ཐོ་བ་གཞན་དུ་འགྱུར་བ་དམིགས་ཀྱི་བསལ་ཏོ། །
ཞེས་དང་། མི་

༼༣༦༦༽
ཚང་པར་སྤྱོད་པ་དེའི་ཆ་གང་ཡིན་པ་དེ་ནི་ཁུ་བ་འབྱིན་པ་ལ་སོགས་པ་དེ་དག་ཉིད་ཡིན་གྱིས། ཉེས་པ་སྦོམ་པོ་ཞེས་བྱ་བ་གཞན་ཉིད་ནི་མ་ཡིན་ནོ། །
ཞེས་གསུངས་པས་སོ། །
གཞུང་སྔ་མ་དེ་ལ་འཕྲོས་ལྷག་མར་གྱུར་པའི་ཁུ་བ་འབྱིན་པ་དེ་ཕམ་པ་དང་པོའི་ཆར་གཏོགས་ཡིན་ན། ཕམ་པ་དང་པོ་མ་ཡིན་པར་གྱུར་པའི་ཁུ་བ་འབྱིན་པ་ཐམས་ཅད་དགེ་འདུན་ལྷག་མར་ངེས་སམ་ཞེས་ན། དགེ་སློང་ཕའི་དངོས་གཞིའི་ལྟུང་བའི་སྡེ་ཚན་གང་ཞིག ཁུ་བ་ཕྱུང་བ་ཐམས་ཅད་ལ་མཐའ་འམ་ཕམ་པ་ཉིད་མ་གཏོགས་པ་ནི་དགེ་འདུན་ལྷག་མའོ་ཞེས་ཤེས་པར་བྱ་སྟེ། དགེ་སློང་གིས་སྤྱད་མི་བཟོད་པའི་བུད་མེད་ལ་དང་། མགོ་བཅད་པའི་ཁ་ལ་སོགས་པ་དག་ཏུ་མི་ཚང་པར་སྤྱོད་པའི་ཚེ་ཁུ་བ་མ་ཡང་ན་སྦོམ་པོར་འགྱུར་ལ། ཁུ་བ་ཕྱུང་ན་ཁུ་བ་འབྱིན་པའི་དགེ་འདུན་ལྷག་མར་འགྱུར་རོ། །

ཞེས་པ་ལ། ཕྱུང་བ་ཐམས་ཅད་ལ་མཐའ་ཉིད་མ་གཏོགས་པ་ནི་དགེ་འདུན་ལྷག་མའོ། །
ཞེས་པ་འདི་བྱུང་། ལྔ་པ་འབྲས་བུ་ཐ་དད་ལ་བརྟེན་ནས་ལྟུང་བ་ཐ་དད་དུ་འགྱུར་བ་ནི། གོང་གཞི་སྟོད་དུ་མ་བྱིན་ལེན་གྱི་ཕམ་པ་དང་། འཆང་འབྲལ་འཇོག་གསུམ་ལ་སོགས་པའི་ལྟུང་བྱེད་ཀྱི་རྣམ་གཞག་བཤད་པ་ལ་འཕྲོས། བྱ་བ་ཐ་དད་པ་དང་རྒྱུན་མ་འབྲེལ་པའི་ཞག་སྔ་ཕྱི་དང་། །
ཚིག་སྔ་ཕྱི་ཐ་དད་པས་མཐའ་གཞིའི་ཡན་ལག་ཚང་ན་དངོས་གཞིའི་ལྟུང་བར་འགྱུར་རམ་ཞེ་ན། དེར་མི་འགྱུར་བའི་ཚུལ་ནི་རྐུ་བའི་བྱ་བ་ལ་སོགས་པ་སྔ་ཕྱི་ཐ་དད་པ་དུ་མའི་འབྲས་བུ་ཐ་དད་པ་དུ་མ་གཅིག་ཏུ་བསྡོམས་པས་

༼༣༦༧༽
དངོས་གཞིའི་ལྟུང་བར་རྣམ་པར་མི་གཞག་སྟེ། དགེ་སློང་གིས་ལན་གྲངས་དུ་མར་ཉུང་ངུ་ཉུང་ངུར་བརྐུས་པ་གཅིག་ཏུ་བསྡོམས་པས་མཐར་རིན་ཐང་ཚངས་ཀྱང་ཕམ་པར་མི་འགྱུར་བ་དང་། ཁང་པ་ཆུང་ངུ་དུ་མའི་གཞི་བྱས་པ་བསྡོམས་པས་ཚད་ལས་ག་པར་གྱུར་ཀྱང་དགེ་འདུན་ལྷག་མར་མི་འགྱུར་བ་དང་། གོས་ཀྱི་དུམ་བུ་ཚད་དུ་མ་ལོང་བ་ཞག་དགུའི་བར་དང་། ཉི་ཤུ་རྩ་དགུའི་བར་ཅི་རིགས་པར་བཅང་སྟེ་གཏོང་བར་བྱེད་ཅིང་ཡང་དེ་འདྲ་བ་གཞན་ཞིག་དུས་གཞན་དུ་བཅངས་ཏེ་གཏོང་པར་བྱེད་པ་ལ་སོགས་པ་དེ་དག་བསྡོམས་ན་འཆང་བའི་དུས་ལས་ལྷག་ཏུ་ཟིན་ཀྱང་འབྲས་བུ་ཐ་དད་པའི་ཕྱིར་སྤང་ལྟུང་དུ་མི་འགྱུར་བ་དང་། དེ་བཞིན་དུ་ལམ་དུ་བལ་ཐོགས་པ་དང་། ཞག་དྲུག་གི་འབྲལ་བའི་སྤང་པ་དང་། ཚིག་ལྔའམ་དྲུག་ལས་ལྷག་པར་ཆོས་སྟོན་པ་ལ་ཡང་བྱ་བ་དང་དུས་སྔ་ཕྱི་ཐ་དད་པ་བསྡོམས་པས་དངོས་གཞིའི་ལྟུང་བར་མི་འགྱུར་ཚུལ་ཤེས་པར་བྱའོ། །
ཞེས་པ་ལ། བྱ་བ་དུ་མའི་འབྲས་བུས་ལྟུང་བ་རྣམ་པར་མི་གཞག་གོ །ཞེས་པ་འདི་བྱུང་། གཉིས་པ་སེལ་པ་ནི། ལྟུང་བ་ཀུན་ནས་སློང་བར་བྱེད་པའི་ལས་བརྩམ་པ་ཕྱེད་བྱས་པ་དེ་ལ་སླར་ཕྱེད་ལྷག་མ་སྒྲུབ་པར་བྱེད་པ་འདི་ལ་ལྟུང་བ་ཅིར་འགྱུར་ཞེ་ན། འདི་ལ་ནི་ལྟུང་བའི་དངོས་གཞི་གང་བྱུང་བ་དེ་ཕྱེད་ཉིད་དེ་ལྟུང་བ་འོག་མར་ན་སྨད་པ་ཡིན་ཏེ། དཔེར་བརྗོད་ན། ཆོས་གོས་རྙིང་པ་ཅུང་ཟད་སྔར་བཀྲུས་པ་དགེ་སློང་མ་ཉེ་དུ་མ་ཡིན་པ་ལ་འཁྲུར་

༼༣༦༨༽
བཅུག་པ་དང་། སྲིན་བལ་རྙིང་པ་དང་། ལུག་བལ་ནག་པོ་རྙིང་པ་ལས་སྟན་བྱས་ན་ཉེས་བྱས་སུ་འགྱུར་བ་སོགས་མང་དུ་ཤེས་པར་བྱའོ། །
ཞེས་པ་ལ། ཕྱེད་བྱས་པ་ལ་བྱེད་པ་ནི་ཉིད་དོ། །
ཞེས་པ་འདི་བྱུང་། གཞུང་སྔ་མ་དེ་ལ་འཕྲོས། ན་སྨད་པ་གཞན་ཡང་མང་དུ་ཡོད་དེ། འདི་ལྟར་ཕམ་པ་དང་དགེ་འདུན་ལྷག་མའི་དངོས་གཞིའི་ཁ་ན་མ་ཐོ་བ་དག་ལས་ན་སྨད་པ་སྦོམ་པོའི་ཁ་ན་མ་ཐོ་བ་ལ་སོགས་པ་དག་གི་ཆ་ཉིད་ནི་ན་སྨད་པ་ཡིན་ཏེ། དཔེར་ན་དགེ་སློང་གཞན་ལ་སྦོམ་པོ་དང་། ལྟུང་བྱེད་དང་། སོར་བཤགས་དང་། ཉེས་བྱས་དག་གིས་བཀུར་བ་བཏབ་པ་རྣམས་ཉེས་བྱས་ཡིན་པ་ལྟ་བུའོ། །
ཞེས་པ་ལ། ཁ་ན་མ་ཐོ་བ་ན་སྨད་པ་དག་གི་ཆ་ཉིད་ནི་ན་སྨད་པ་ཡིན་ནོ། །
ཞེས་པ་འདི་བྱུང་། དེས་ན་འདིའི་དངོས་བསྟན་གྱི་ཁ་ན་མ་ཐོ་བ་ནི་ཕམ་ལྷག་གང་རུང་དང་། ན་སྨད་པ་ནི་སྦོམ་པོ་སོགས་དང་། དེའི་ཆ་ཉིད་ནི་ཉེས་བྱས་སུ་ཤེས་པར་བྱའོ། །
བཞི་པ་བསམ་པའི་ཡན་ལག་ཞར་བྱུང་དང་བཅས་པ་ལ་གསུམ་སྟེ། བསམ་པའི་ཡན་ལག་དངོས། ཧ་ཅང་ཐལ་བ་སྤོང་པ། ཞར་ལས་བྱུང་བའོ། །
སྲོག་གཅོད་པའི་གཞི་ལ་ཞུགས་པ་ན་བསད་བྱ་དེ་མི་ཡིན་ནམ་མིན། བདག་གི་མ་ཡིན་ནམ་མ་ཡིན། ཕ་ཡིན་ནམ་མ་ཡིན་སྙམ་པ་ལ་སོགས་པ་གཞི་ཐམས་ཅད་ལ་ཐེ་ཚོམ་ཟ་བས་ཞུགས་པ་ནི་གང་ཟག་དེ་ནི་བསམ་པ་དང་བཅས་མ་བཅས་ཇི་ལྟར་ན། དེ་ལྟར་ཐེ་ཚོམ་ཟ་བས་ཞུགས་པ་ནི་བྱེ་བྲག་མ་ཕྱེད་དུ་ཟིན་ཀྱང་བསམ་པ་དང་

༼༣༦༩༽
བཅས་པ་ཡིན་ཏེ། གསོད་པ་ལ་ཞུགས་པ་ན་འདི་བསད་པར་བྱའོ་སྙམ་པའི་གསོད་སེམས་ཀྱི་བསམ་པ་ཡོད་པས་སོ། །
ཞེས་པ་ལ། ཐམས་ཅད་ལ་ཐེ་ཚོམ་ཟ་བས་ཞུགས་པ་ནི་བསམ་པ་དང་བཅས་པ་ཡིན་ནོ། །
ཞེས་པ་འདི་བྱུང་། དེ་ལྟར་ཐེ་ཚོམ་ཟ་བཞིན་དུ་བསད་པ་ལས་ནི་བསད་པར་བྱ་བའི་གཞི་ཇི་ལྟ་བ་ལས་ལྟུང་བར་འགྱུར་ཏེ། བསད་བྱ་དེ་མི་ཡིན་ན་ཕམ་པ་དང་། མི་མ་ཡིན་ན་སྦོམ་པོ་སོགས་ན་སྨད་པར་འགྱུར་རོ། །
དེ་བཞིན་དུ་མི་ཚང་པར་སྤྱོད་པ་སོགས་ཀྱི་གཞི་ལ་ཞུགས་པ་ན་གང་ལ་ཆགས་ཡུལ་དེ་འདི་ཡིན་ནམ་མ་ཡིན་སྙམ་དུ་ཐེ་ཚོམ་ཟ་བཞིན་དུ་མི་ཚང་པར་སྤྱད་པ་སོགས་ལ་ཡང་གཞི་དེ་ཇི་ལྟ་བ་ལས་ལྟུང་བར་འགྱུར་ཚུལ་ཤེས་པར་བྱ་སྟེ། འདི་ལ་གཞིའི་ཡན་ལག་དོན་གྱི་དངོས་པོ་གཙོ་ཆེ་བས་སོ། །
འོ་ན་སྦྱོར་བའི་ལྟུང་བ་ལ་ཡང་དོན་གྱི་དངོས་པོ་ཉིད་གཙོ་ཆེའམ་ཞེ་ན། སྦྱོར་བའི་ལྟུང་བ་ལ་ནི་འདུ་ཤེས་ཀྱི་ཡན་ལག་གཙོ་ཆེ་བ་ཡིན་གྱིས། དོན་གྱི་དངོས་པོ་གཙོ་ཆེ་བ་མ་ཡིན་ཏེ། དཔེར་ན་དུད་འགྲོ་དང་ལྷ་ལ་མིར་འདུ་ཤེས་པས་བསད་ན་སྦྱོར་བ་ལ་སྦོམ་པོ་དང་། མི་མ་ཡིན་པའི་འདུ་ཤེས་ཀྱིས་བསད་ན་སྦྱོར་བ་ལ་ཉེས་བྱས་སུ་འགྱུར་བ་ལྟ་བུའོ། །
དེ་བཞིན་དུ་མ་བྱིན་ལེན་ལ་སོགས་པའི་ལྟུང་བ་གཞན་ལ་ཡང་ཅི་རིགས་པར་སྦྱར་རོ། །
ཞེས་པ་ལ། སྦྱོར་བ་ལ་ནི་འདུ་ཤེས་ཡན་ལག་ཡིན་ནོ། །
ཞེས་པ་འདི་བྱུང་། སྦྱོར་བ་ལ་དེ་ལྟར་ཡིན་མོད། དངོས་གཞི་ལ་ནི་དོན་གྱི་དངོས་པོ་ཉིད་ཡན་

༼༣༧༠༽
ལག་ཡིན་པར་སྟོན་ཏེ། སེམས་ཅན་ནམ་རྫས་ལ་བསམ་སྟེ་ཞུགས་པ་གང་ཡིན་པ་དེ་ལ་ནི་བསམ་པའི་དོན་གྱི་དངོས་པོ་ཉིད་དངོས་པོའི་ཡན་ལག་དེ་ཉིད་དུ་གཙོ་ཆེ་བ་ཡིན་ནོ། །
རྒྱུ་མཚན་ནི། དཔེར་ན། ལྷ་སྦྱིན་དང་མཆོད་སྦྱིན་གཉིས་འཁོད་པ་ལས་གཅིག་བསད་པར་བྱའོ་སྙམ་པ་ལས་ཅིག་ཤོས་བསད་པ་དང་། ཕ་དང་ཕ་མ་ཡིན་པའི་མི་གཞན་འཁོད་པ་ལས་ཕ་བསད་པར་བྱའོ་སྙམ་པ་ལས་མི་གཞན་བསད་པ་སོགས་ནི་སྦོམ་པོ་ཁོ་ནར་འགྱུར་གྱིས། ཕམ་པ་དངོས་གཞིའི་ལྟུང་བར་མི་འགྱུར་ལ། དེ་བཞིན་དུ་དུད་འགྲོ་དང་མི་གཉིས་འཁོད་པ་ལས་དུད་འགྲོ་བསད་དོ་སྙམ་པ་ལས་མི་བསད་ན། མི་ལ་གསོད་སེམས་མེད་པས་ཉེས་བྱས་དང་། །
ཤིང་ལྗོན་པ་བཅད་དོ་སྙམ་པ་ལས་མི་ལ་སོགས་པ་བསད་ན་གང་ལ་ཡང་གསོད་སེམས་གཏན་མེད་པས་སྦོམ་པར་གཏོགས་པའི་ཉེས་བྱས་དང་། ཤིང་སྐམ་བཅད་ན་ཉེས་པ་ཅིར་ཡང་མི་འགྱུར་བར་བཅད་དོ་སྙམ་པ་ལས་མ་ལ་སོགས་པ་བསད་པ་ལ་ནི་སྦོམ་པོ་དང་། དངོས་གཞིའི་ལྟུང་བ་གང་ཡང་མི་འབྱུང་སྟེ། སྟོན་པས་བཅས་པ་དང་འགལ་བའི་ཉེས་པ་མ་བྱུང་བའི་ཕྱིར་དང་། མ་བསམ་པ་ལ་ལྟུང་བ་མི་འབྱུང་བས་སོ། །
ཞེས་པ་ལ། བསམ་པ་ལ་ནི་དེ་ཉིད་དོ། །
ཞེས་པ་འདི་བྱུང་། འདིར་ཁ་ཅིག་རྒྱ་ཆེར་འགྲེལ་ལས། སྦྱོར་བའི་ལྟུང་བ་ཁོ་ན་ཡིན་གྱི་དངོས་གཞིར་ནི་མི་འགྱུར་རོ། །
ཞེས་པའི་ལུང་དྲངས་ནས་ཅིག་བསད་པར་

༼༣༧༡༽
བྱའོ་སྙམ་པ་ལས་ཅིག་ཤོས་བསད་པ་སོགས་ལ་སྦྱོར་བ་ཙམ་ལ་ལྟུང་བ་འབྱུང་། དངོས་གཞི་ལ་ལྟུང་བ་གཏན་མེད་དུ་བཞེད་པ་ནི་མི་འཐད་དོ། །
དེ་ལྟར་ན་ལྷ་སྦྱིན་ལ་མཆོད་སྦྱིན་དུ་འདུ་ཤེས་ནས་བསད་པ་དེ་དངོས་གཞིའི་སྦོམ་པོར་བཤད་པ་དང་འགལ་བ་སོགས་སྐྱོན་མཐའ་ཡས་ཤིང་། དངོས་གཞིར་ནི་མི་འགྱུར་རོ་ཞེས་པའི་དོན་ནི། ཕམ་པ་དངོས་གཞིར་མི་འགྱུར་བའི་དོན་ཡིན་གྱིས། དངོས་གཞི་ལ་ལྟུང་བ་ཡེ་མི་འབྱུང་ན། སྦྱོར་བ་ལ་ཡང་ལྟུང་བ་འབྱུང་བ་མི་འཐད་པར་འགྱུར་རོ། །
གཉིས་པ་ཧ་ཅང་ཐལ་བ་སྤོང་བ་ནི། དོན་གྱི་དངོས་པོ་དེ་ཉིད་རྣམ་པ་ཀུན་དུ་གཙོ་ཆེའམ་ཞེ་ན། མི་ཚང་པར་སྤྱོད་པ་དང་། ཁུ་བ་འབྱིན་པ་གཉིས་ལ་ནི་བསམ་པའི་དོན་དེར་མ་ཟད་མ་བསམ་པའི་དོན་གཞན་ཡང་ཡན་ལག་ཡིན་ཏེ། ཀར་གཤམ་ལ་མི་ཚང་པར་སྤྱད་པར་བྱའོ་སྙམ་པ་ལས་ནོར་ནས་སྔོ་སངས་ལ་མི་ཚང་པར་སྤྱད་པ་ལས་ཕམ་པ་དང་། རླ་ལ་ཁུ་བ་དབྱུང་བར་བྱའོ་སྙམ་དུ་བསམ་ནས་སྐེད་པ་སོགས་ཡན་ལག་གཞན་ལ་ཁུ་བ་འབྱིན་པ་ལས་ལྷག་མ་དངོས་གཞི་ཇི་ལྟ་བ་བཞིན་བསྐྱེད་པའི་ཕྱིར། ཞེས་པ་ལ། མི་ཚང་པར་སྤྱོད་པ་དང་། ཁུ་བ་འབྱིན་པ་གཉིས་ལ་ནི་དེར་མ་ཟེད་དོ། །

ཞེས་པ་འདི་བྱུང་། མི་བདེན་པ་བརྫུན་སྨྲ་བ་ལ་ཡང་ཉན་པ་པོ་གང་བསམ་པ་དེ་ཉིད་ཡན་ལག་ཏུ་མི་དགོས་ཏེ། ལྷ་སྦྱིན་ལ་བརྫུན་སྨྲ་བར་བསམ་ནས་དེ་ལས་གཞན་པ་ལ་སྨྲས་པ་ལ་ཡང་

༼༣༧༢༽
བརྫུན་སྨྲ་བའི་ཕམ་པ་སོགས་བརྫུན་གྱི་ལྟུང་བ་བསྐྱེད་པའི་ཕྱིར། ཞེས་འཆད་པ་ལ། མི་བདེན་པ་ལ་ནི་ཉན་པ་པོ་ཡང་ངོ་། །
ཞེས་པ་འདི་བྱུང་། གསུམ་པ་ཞར་བྱུང་ནི། རྣམ་འབྱེད་དུ། མི་ཚང་པར་སྤྱོད་པ་དང་། ལུས་ཀྱིས་རེག་པ་ལ་སོགས་པའི་ཡུལ་ལ་བརྟེན་པའི་ཆོས་མཐུ་དང་ལྡན་པ་དགོས་པར་གསུངས་པ་དེའི་ངོས་འཛིན་གང་ཞེ་ན། རྟེན་བྱ་ཕོ་མོ་གང་ཡིན་ཡང་རུང་དེའི་ཡན་ལག་ཐམས་ཅད་མ་ཉམས་པ་ལག་པར་ལག་པ་དང་། རྐང་པར་རྐང་པ་དང་། འདོམས་སུ་འདོམས། ཚིགས་སུ་ཚིགས། དང་དུ་སླང་དུ་རུང་བ་ཉིད་ནི་རྟེན་པའི་ཕྱིར་མཐུ་དང་ལྡན་པ་ཉིད་ཡིན་ཏེ། དེ་ལས་མི་ཚང་པར་སྤྱོད་པ་དང་། རེག་ཕམ་དང་། རེག་པའི་དགེ་འདུན་ལྷག་མ་རྣམས་ཇི་ལྟ་བ་བཞིན་བསྐྱེད་ནུས་པས་སོ། །
ཞེས་པ་ལ། ཡན་ལག་ཐམས་ཅད་དང་དུ་སླང་དུ་རུང་བ་ཉིད་ནི་རྟེན་པའི་ཕྱིར་མཐུ་དང་ལྡན་པ་ཉིད་ཡིན། ཞེས་པ་འདི་བྱུང་། གཉིས་པ་ཡན་ལག་གི་བྱེ་བྲག་གིས་ལྟུང་བའི་བྱེ་བྲག་ཏུ་འགྱུར་བ་སྤྱིར་བཤད་པ་ནི། རྫུ་འཕྲུལ་གྱི་ཆོས་ཅན་ཞེས་པ་ནས། བྱེད་དུ་བཅུག་པ་ཡིན་ནོ། །
ཞེས་པའི་བར་གྱི་མདོ་འོག་མ་དག་ལ་ནི། དེར་བསྟན་པའི་ལྟུང་བ་གཅིག་ཉིད་བསྐྱེད་པ་ལ་ཡན་ལག་ཇི་ཙམ་དགོས་པའི་ཡན་ལག་གང་རུང་ཞིག་མ་ཚང་ན་ན་སྨད་དུ་འགྱུར། ཡན་ལག་དུ་མ་མ་ཚང་པ་ལ་ནི་ན་སྨད་པ་དེ་བས་ཀྱང་ན་སྨད་དུ་འགྱུར་ཏེ། དེ་ལྟར་ཤེས་པར་བྱའོ། །
ཞེས་པ་ལ། འོག་མ་དག་ལ་ནི་གཞན་ལ་ན་སྨད་པ་ཉིད་དོ། །
དུ་མ་མ་ཚང་བ་ལ་ནི་དེ་བས་ཀྱང་ངོ་། །
ཞེས་པ་

༼༣༧༣༽
འདི་བྱུང་། ཡན་ལག་མ་ཚང་བ་ལ་དེ་ལྟར་ན་ཡུལ་གྱི་ཡན་ལག་གོ་བསྣོར་བ་ལ་ཅིར་འགྱུར་ཞེ་ན། ལུས་ཀྱི་སྒོ་ནས་ལུས་ཀྱིས་རེག་པ་དང་། འཁྲིག་པ་དང་ལྡན་པ་སྨྲ་བ་དང་། བདག་ཉིད་ཀྱིས་བསྙེན་བཀུར་བསྔགས་པའི་ལྷག་མ་ལ་མི་ཡན་ལག་ཏུ་དགོས་པ་ལ་དུད་འགྲོ་དང་ལྷན་ཅིག་ལུས་ཀྱིས་རེག་པ་སོགས་བྱས་པ་ལ་ཡང་ཆེས་ན་སྨད་དུ་འགྱུར་ཏེ། ལྷག་མ་ལྟ་ཅི་སྨོས་དེ་ལས་ན་སྨད་པ་སྦོམ་པོ་ཡང་མི་བསྐྱེད་པར་ཉེས་བྱས་སུ་འགྱུར་བས་སོ། །
ཞེས་པ་ལ། མི་ལ་དུད་འགྲོ་ཡང་ངོ་། །
ཞེས་པ་འདི་བྱུང་། གསུམ་པ་མཚན་གྱི་ཡན་ལག་སྤྱིར་བཤད་པ་ལ་གསུམ་སྟེ། ཡུལ་གྱི་ཡན་ལག ཀུན་སློང་གི་ཡན་ལག སྦྱོར་བ་དང་མཐར་ཐུག་གི་ཡན་ལག་གོ །དང་པོ་ལ་དྲུག་སྟེ། བུད་མེད་ཀྱིས་བསྐྱེད་པའི་དང་། རེག་པས་བསྐྱེད་པའི་དང་། ཐ་སྙད་ཀྱིས་བསྐྱེད་པའི་ཡུལ་གྱི་ཡན་ལག་གི་མཚན་ཉིད། ཁྱིམ་པས་བསྐྱེད་པའི་ཡུལ་གྱིས་སེལ་བ། དགེ་སློང་ཕ་མས་བསྐྱེད་པའི་ཡུལ་གྱི་ཡན་ལག་གི་མཚན་ཉིད། རྫས་དང་ཡོ་བྱད་ཀྱིས་བསྐྱེད་པའི་ཡུལ་གྱི་ཡན་ལག་གི་མཚན་ཉིད་དོ། །
དང་པོ་ནི། སྤྱིར་བུད་མེད་ཀྱིས་བསྐྱེད་པའི་ལྟུང་བ་ལ། མི་ཚང་པར་སྤྱོད་པ་དང་། རེག་པའི་ལྷག་མ་དང་། འཁྲིག་ཚེག་སྨྲ་བ་དང་། བསྙེན་བཀུར་བསྔགས་པ་དང་། དབེན་པ་སྐྱབས་ཡོད་ན་བུད་མེད་དང་ལྷན་ཅིག་འདུག་པ་དང་། འགྲེང་བའི་ལྟུང་བྱེད་དང་། བུད་མེད་དང་ལྷན་ཅིག་ཉལ་བའི་ལྟུང་བྱེད་ལ་སོགས་པ་ཉེར་བཞི་ཡོད་པའི་ནང་ནས་འཁྲིག་ཚེག་སྨྲ་བ་དང་། 

༼༣༧༤༽
བསྙེན་བཀུར་བསྔགས་པ་གཉིས་ལ་རྫུ་འཕྲུལ་མ་ཐོབ་པའི་བུད་མེད་ཡན་ལག་ཏུ་དགོས་ཏེ། བུད་མེད་རྫུ་འཕྲུལ་གྱི་ཆོས་ཅན་ཏེ་དེའི་ཆོས་དང་ལྡན་པ་ཉིད་མ་ཡིན་པ་ནི་ནང་གི་རེག་པ་མི་ཚང་པར་སྤྱོད་པ་དང་། ཕྱིའི་རེག་པ་རེག་པའི་དགེ་འདུན་ལྷག་མ་མ་ཡིན་པ་དེ་ལས་གཞན་པ་འཁྲིག་ཚེག་སྨྲ་བ་དང་། བསྙེན་བཀུར་བསྔགས་པའི་དགེ་འདུན་ལྷག་མ་བསྐྱེད་པའི་ཡན་ལག་ཡིན་ནོ། །

ཞེས་པ་ལ། རྫུ་འཕྲུལ་གྱི་ཆོས་ཅན་ཉིད་མ་ཡིན་པ་ནི་རེག་པ་མ་ཡིན་པའི་ཡན་ལག་ཡིན་ནོ། །
ཞེས་པ་འདི་བྱུང་། རྫུ་འཕྲུལ་ཐོབ་པའི་བུད་མེད་ནི་བཟུང་བར་མི་ནུས་པའི་ཕྱིར་དང་། དེ་ལ་འཁྲིག་པའི་བསམ་པ་ཤས་ཆེན་པོ་མི་སྐྱེ་བས་དེ་ལ་འཁྲིག་ཚིག་སྨྲས་པ་དང་། བསྙེན་བཀུར་བསྔགས་ན་ལྟུང་བ་ན་སྨད་པར་འགྱུར་ཏེ། ལུང་འདུལ་བྱེད་ལས་སྦོམ་པོ་བསྐྱེད་པར་བཤད་དོ། །
རྫུ་འཕྲུལ་ཐོབ་པས་ཕམ་པ་དང་། རེག་པའི་དགེ་འདུན་ལྷག་མ་མི་བསྐྱེད་པ་དམིགས་བསལ་ཡིན་ནོ། །
གཉིས་པ་རེག་པས་བསྐྱེད་པའི་ཡུལ་གྱི་ཡན་ལག་ནི། རེག་པས་བསྐྱེད་པའི་ལྟུང་བ་དག་ལ། རེག་པར་བྱ་བའི་ལུས་མ་ཉམས་པ་ངེས་པར་ཡན་ལག་ཏུ་དགོས་སམ་ཉམས་པས་ཀྱང་ཆོག་ཅེ་ན། དེའི་དོགས་པ་དཔྱད་པ་ནི། ནང་གི་རེག་པས་བསྐྱེད་པ་མི་ཚང་སྤྱོད་ལྟ་བུ་དང་། ཕྱིའི་རེག་པས་བསྐྱེད་པ་རེག་པའི་ལྷག་མ་དང་། སོར་མོས་ག་ག་ཚིལ་བྱེད་པའི་ལྟུང་བྱེད་ལྟ་བུ་ལ་ཡང་གང་ལ་རེག་པར་བྱ་བའི་ལུས་ཉིད་ནི་མ་ཉམས་པ་ཡན་ལག་ཏུ་དགོས་ཏེ་རྨ་དང་ནད་

༼༣༧༥༽
ལ་སོགས་པས་ཉམས་པ་མཚན་མི་མཐུན་པའི་ཡན་ལག་གི་ལུས་ལ་ལྟུང་བ་འབྱུང་བའི་བཅས་ལྡན་གྱིས་རེག་ན། དགེ་སློང་ལ་ནི་དགེ་འདུན་ལྷག་མར་གཏོགས་པའི་སྦོམ་པོ་དང་། དགེ་སློང་མ་ལ་ནི་རེག་པའི་ཕམ་པར་གཏོགས་པའི་སྦོམ་པོར་འགྱུར་ལ། ཤུ་བ་ཅན་དང་། གཡན་པ་ཅན་ལ་སོགས་པའི་ལུས་ལ་རེག་ན་ཡང་དེ་བཞིན་དུ་སྦོམ་པོ་ཡིན་ནོ། །
ཞེས་པ་ལ། རེག་པར་བྱ་བ་ཉིད་ནི་མ་ཉམས་པའོ། །
ག་ག་ཚིལ་བྱེད་པ་ལ་ཡང་ངོ་། །
ཞེས་པ་འདི་བྱུང་། རེག་པར་བྱ་བ་མ་ཉམས་པ་དགོས་པར་མ་ཟད་རེག་པར་བྱེད་པའི་ལུས་ཀྱང་མ་ཉམས་པས་ཕམ་པ་དང་རེག་པའི་དགེ་འདུན་ལྷག་མ་སོགས་བསྐྱེད་པ་ཡིན་གྱིས། རེག་པར་བྱེད་པ་དགེ་སློང་དང་དགེ་སློང་མ་བདག་ཉིད་ཀྱི་ལུས་རྨ་དང་ནད་ལ་སོགས་པས་ཉམས་པར་གྱུར་ན་སྦོམ་པོ་དང་། རེག་བྱ་དང་རེག་བྱེད་གཉིས་ཀའི་ལུས་ཉམས་པར་གྱུར་ན་ཉེས་བྱས་སུ་བཤད་དོ། །
འོ་ན་སེན་མོ་ལ་སོགས་པ་མ་ཉམས་པས་དངོས་གཞི་ཇི་ལྟ་བ་བཞིན་བསྐྱེད་དམ་ཞེ་ན། མི་བསྐྱེད་ཅེས་འཆད་པ་ནི། སེན་མོ་དང་། སོ་དང་། ཤ་མེད་པའི་རུས་པ་དང་། སྤུ་དག་ལ་ནི་མ་ཉམས་པ་ཡིན་ཀྱང་མ་ཉམས་པའོ། །
ཞེས་བཤད་པ་དེ་ལ་ལྟོས་ཏེ་མ་ཉམས་པ་ལས་གཞན་ཉམས་པ་དང་ལྡན་པ་ཉིད་ཡིན་པས་རེག་པའི་ལྷག་མ་དང་། ག་ག་ཚིལ་བྱེད་པའི་ལྟུང་བྱེད་བསྐྱེད་པ་ལ་ཉམས་པ་དང་འདྲ་བར་དངོས་གཞི་ཇི་ལྟ་བ་བཞིན་མི་བསྐྱེད་དོ། །
ཞེས་པ་

༼༣༧༦༽
ལ། སེན་མོ་དང་། སོ་དང་། ཤ་མེད་པའི་རུས་པ་དང་། སྤུ་དག་ནི་གཞན་དང་ལྡན་པ་ཉིད་དོ། །
ཞེས་པ་འདི་བྱུང་། དེས་ན་སེན་མོ་ལ་སོགས་པ་དེ་དག་ལ་ཡན་ལག་གཞན་གྱིས་རེག་པ་དང་། ག་ག་ཚིལ་བྱེད་ན་སྦོམ་པོ་དང་། དེ་དག་གིས་ཡན་ལག་གཞན་ལ་རེག་པ་དང་། ག་ག་ཚིལ་བྱེད་ན་ཉེས་བྱས་སུ་འགྱུར་བ་སོགས་ཤེས་པར་བྱའོ། །
གསུམ་པ་ཐ་སྙད་ཀྱིས་བསྐྱེད་པའི་ཡུལ་གྱི་ཡན་ལག་ལ་གསུམ་སྟེ། དངོས་དང་། ཞར་བྱུང་དང་། གཞར་ལ་རེག་པ་དེ་དང་འདྲ་བར་བསྟན་པའོ། །
དང་པོ་ནི། སྔར་བཤད་པའི་འཁྲིག་ཚིག་སྨྲ་བ་སོགས་ཀྱི་ལྟུང་བ་བསྐྱེད་པ་ལ་ཡུལ་གྱི་ཡན་ལག་ཏུ་མི་ངེས་པར་དགོས་སམ་ཞེ་ན། དགོས་ཞེས་འཆད་པ་ནི་ཐ་སྙད་དུ་བྱ་བའི་ཁ་ན་མ་ཐོ་བ་སྔར་བསྟན་པའི་འཁྲིག་ཚིག་སྨྲ་བ་དང་། བསྙེན་བཀུར་བསྔགས་པ་དང་། བརྫུན་སྨྲ་བ་དང་། སྐྱོན་ནས་སྨྲ་བ་དང་། དགེ་སློང་ལ་ཕྲ་མ་བྱེད་པ་དང་། གནས་ངན་ལེན་བརྗོད་པ་དང་། མིའི་ཆོས་བླ་མ་བརྗོད་པ་ལ་སོགས་པའི་ལྟུང་བ་རྣམས་ལ་མིའི་འགྲོ་བ་ཡན་ལག་ཏུ་དགོས་ཏེ། མིའི་འགྲོ་བ་པ་ལས་ལྟུང་བ་ཡོངས་སུ་རྫོགས་པར་འགྱུར་ཞིང་། འགྲོ་བ་གཞན་དུ་གཏོགས་པ་ལ་ནི་ན་སྨད་པར་འགྱུར་བ་ཡིན་ནོ། །

ཞེས་པ་ལ་མིའི་འགྲོ་བ་པ་ནི་ཐ་སྙད་དུ་བྱ་བ་ཉིད་ཡིན་ནོ། །
ཞེས་པ་འདི་བྱུང་། འོ་ན་མིའི་འགྲོ་བ་པ་ཡིན་པ་ཙམ་གྱི་ཆོག་གམ་ཞེ་ན། མི་ཆོག་སྟེ། སྤྱིར་མི་ཡིན་པའི་སྟེང་དུ་སྨྱོ་བ་དང་། སེམས་འཁྲུགས་པ་ལ་སོགས་པས་རང་

༼༣༧༧༽
བཞིན་ཉམས་པ་མ་ཡིན་པ་ནི་ཡན་ལག་ཏུ་དགོས་སོ་ཞེས་པ་ལ། རང་བཞིན་ཉམས་པ་ནི་མ་ཡིན་ནོ། །
ཞེས་པ་འདི་བྱུང་། གཉིས་པ་ཞར་བྱུང་ནི། ཐ་སྙད་ཀྱིས་བསྐྱེད་པའི་ལྟུང་བ་དེ་དག་ལ་མ་ནིང་དང་། མཚན་གཉིས་པ་བསམ་པ་རང་བཞིན་དུ་གནས་པས་ཡུལ་གྱིས་ཡན་ལག་བྱས་པ་ལས་བསྐྱེད་ནུས་སམ་ཞེ་ན། མི་ནུས་སོ་ཞེས་པ་ནི། མ་ནིང་དང་མཚན་གཉིས་པ་དག་ནི་བསམ་པ་རང་བཞིན་དུ་མི་གནས་པའི་སྨྱོན་པ་ལ་སོགས་པ་དེ་དང་འདྲ་བར་ལྡན་པ་ཉིད་ཡིན་ཏེ། དེ་དང་འདྲ་བར་མཚན་དོན་བྱེད་ནུས་པ་ལ་ལྟོས་ཏེ་མིའི་ཐ་སྙད་དུ་བྱ་བ་མ་ཡིན་ནོ། །
ཞེས་པ་ལ། མ་ནིང་དང་། མཚན་གཉིས་པ་དག་ནི་དེ་དང་ལྡན་པ་ཉིད་དོ། །
ཞེས་པ་འདི་བྱུང་། །
གསུམ་པ་ཞར་ལ་རེག་པ་དེ་དང་འདྲ་བར་བསྟན་པ་ནི། མིའི་འགྲོ་བ་པ་ནི་ཞེས་སོགས་ལ་འཕྲོས། འཁྲིག་ཚིག་སྨྲ་བ་སོགས་ཐ་སྙད་ཀྱིས་བསྐྱེད་པའི་ཡུལ་གྱི་ཡན་ལག་ལ་མིའི་ཐ་སྙད་དུ་བྱ་བ་སོགས་ཁྱད་ཆོས་དེ་ལྟར་དགོས་ན། ལུས་ཀྱིས་རེག་པའི་ལྷག་མ་བསྐྱེད་པའི་ཡུལ་ལ་ཁྱད་ཆོས་ཇི་ལྟར་ཞེ་ན། རེག་པའི་ལྷག་མའི་ཡུལ་ནི་ཐ་སྙད་དང་འདྲ་བ་ཡིན་ཏེ། ཐ་སྙད་ཀྱིས་བསྐྱེད་པའི་ལྟུང་བ་དག་གི་ཡུལ་དང་འདྲ་བར་མི་ཡིན་པ་དང་། བསམ་པ་རང་བཞིན་དུ་གནས་ཤིང་མ་ནིང་མ་ཡིན་པ་དགོས་སོ། །
ཞེས་པ་ལ། རེག་པ་ནི་ཐ་སྙད་དང་འདྲའོ། །
ཞེས་པ་འདི་བྱུང་། བཞི་པ་ཁྱིམ་པས་བསྐྱེད་པའི་ཡུལ་གྱི་སེལ་པ་ནི། སློང་བ་དང་སློང་བ་རིགས་པའི་

༼༣༧༨༽
སྤང་པ་སོགས་ཁྱིམ་པས་བསྐྱེད་པའི་ལྟུང་བ་ལ་ཆོས་འདི་བའི་རབ་བྱུང་རྣམ་དག་མ་ཡིན་པའི་མི་ཡིན་པ་ཙམ་གྱིས་འདིའི་ཡུལ་གྱི་ཡན་ལག་ཏུ་འགྱུར་རམ་ཞེ་ན། མི་འགྱུར་ཞེས་འཆད་པ་ནི། མུ་སྟེགས་ཅན་གྱི་དགེ་སློང་ལ་སོགས་པ་ཕྱི་རོལ་པའི་རབ་ཏུ་བྱུང་བ་དང་། ཆོས་འདི་པའི་རབ་བྱུང་དང་བསྙེན་རྫོགས་བླངས་ཀྱང་མ་ཆགས་པ་དང་། ཆགས་ཀྱང་ཕམ་པའམ་ཕམ་འདྲའི་རྩ་ལྟུང་གིས་ཉམས་པ་དག་ལས་ནི་ཆོས་གོས་དང་ལྷུང་བཟེད་བླངས་ཏེ་ཐོབ་པ་དང་། སྟོད་གཡོགས་སྨད་གཡོགས་དང་བཅས་པ་ལས་ལྷག་པ་ལེན་པ་སོགས་ལས་སྤང་ལྟུང་སོགས་ཀྱི་ལྟུང་བ་དངོས་གཞི་མི་སྐྱེད་པར་ཕྱེད་ཉིད་དེ་ན་སྨད་པར་འགྱུར་ཏེ། །
ཕྱི་རོལ་པའི་རབ་བྱུང་སོགས་དེ་དག་ཕྱེད་ཁྱིམ་པ་ཡིན་པའི་ཕྱིར་རོ། །
ཞེས་པ་ལ། ཕྱི་རོལ་པའི་རབ་ཏུ་བྱུང་བ་དང་། མ་ཆགས་པ་དང་། ཉམས་པ་དག་ནི་ཕྱེད་ཉིད་ཁྱིམ་པའོ། །
ཞེས་པ་འདི་བྱུང་། ལྔ་པ་དགེ་སློང་ཕ་མས་བསྐྱེད་པའི་ཡུལ་གྱི་ཡན་ལག་གི་མཚན་ཉིད་ནི། དབྱེན་ལ་སོགས་པའི་ལྷག་མ་ཕྱི་མ་བཞི་པོ་དང་། བྱིན་འཕྲོག་དང་། དབྱར་རྙེད་དང་འབྲེལ་བའི་ལྟུང་བ་དང་། དངོས་སྒྱུར་ལ་སོགས་པ་དེ་དག་གིས་ལྟུང་བ་བསྐྱེད་པ་ལ་བྱེད་པ་པོ་དགེ་སློང་ཡིན་པ་ཙམ་གྱི་ཆོག་གམ་ཁྱད་ཆོས་གཞན་ཡང་དགོས་ཞེ་ན། དེའི་ལན་ནི། དགག་པའི་བསླབ་པ། ལྟུང་བ་དེ་དག་བསྐྱེད་པ་ལ་བྱེད་པ་པོ་དགེ་སློང་བསྙེན་པར་རྫོགས་པ་ཅན་ནི་ཕམ་པ་འཆབ་བཅས་ཀྱི་མ་ཉམས་

༼༣༧༩༽
པ་མཚན་མཐུན་པ་དང་། ལྟ་བ་ཁས་བླངས་པ་མཐུན་པ་དག་གིས་ནི་རང་གི་ཕྱོགས་ཉིད་ཀྱི་ཁོངས་སུ་གཏོགས་པ་ཡན་ལག་ཏུ་དགོས་སོ། །
དེ་བཞིན་དུ་དགེ་སློང་མ་ཡུལ་གྱི་ཡན་ལག་ཏུ་བྱས་ནས་བསྐྱེད་པའི་དགེ་སློང་གི་ལྟུང་བ་འཁྲུལ་འཇུག་པ་དང་། གོས་ལེན་པ་དང་། བལ་སྨེལ་དུ་འཇུག་པ་དང་། མ་བསྐོས་ཉི་མ་ནུབ་པ་དང་། ཟས་དང་ཆོས་གོས་གཉིས་དག་དང་། །

དོན་མཐུན་གྲུ་དང་སྦྱོར་བཅུག་པའོ། །
ཞེས་པའི་ལྟུང་བ་འདི་དག་བསྐྱེད་པ་ལ་ཡང་ཡུལ་གྱི་ཡན་ལག་དགེ་སློང་མ་དེ་བསྙེན་པར་རྫོགས་པ་ཅན་བསླབ་པ་མ་ཉམས་པ་དགེ་སློང་མར་མཚན་དང་ལྟ་བ་ཁས་བླངས་པ་དག་གིས་ནི་རང་ཕྱོགས་ཀྱི་ཉིད་ཀྱི་ཁོངས་སུ་གཏོགས་པ་ཉིད་ནི་ཁྱད་ཆོས་སུ་ལྡན་པ་དགོས་ཏེ། ཁྱད་ཆོས་དེ་དག་དང་ལྡན་པ་ནི། ཇི་སྐད་བཤད་པའི་དགག་པའི་བསླབ་པ་ལྟུང་བ་དེ་དག་བསྐྱེད་པའི་ཡན་ལག་ཡིན་ནོ། །
ཞེས་པ་ལ། དགེ་སློང་དང་དགེ་སློང་མ་བསྙེན་པར་རྫོགས་པ་ཅན་མ་ཉམས་པ་ཉིད་ཀྱི་བསླབ་པ་དག་ལ་ཡན་ལག་ཡིན་ནོ། །
མཚན་དང་ལྟ་བ་ཁས་བླངས་པ་དག་གིས་ནི་རང་གི་ཕྱོགས་ཉིད་ཀྱི་ཁོངས་སུ་གཏོགས་སོ། །
ཞེས་པ་འདི་བྱུང་། དགེ་སློང་དང་ཞེས་པ་ནས་བསླབ་པ་དག་ལ་ཡན་ལག་གི་ཡིན་ནོ་ཞེས་པ་ལ་འཕྲོས། འོ་ན་ཁྱིམ་པ་ཡུལ་གྱི་ལག་ཏུ་བྱས་པ་ལས་ལྟུང་བ་ཅིར་འགྱུར་ཞེ་ན། འགའ་ཞིག་ཆེས་ན་སྨད་དུ་འགྱུར་བ་ཡོད་དོ། །
ཞེས་འཆད་པ་ནི། དགེ་སློང་དང་དགེ་སློང་མའི་ལྟུང་བ་འདིར་གཏོགས་པ་འགའ་ཞིག་

༼༣༨༠༽
ལ་ཁྱིམ་པ་རབ་བྱུང་གི་རྟགས་དང་མི་ལྡན་པ་ཡུལ་དུ་བྱས་པ་ལས་ནི་ཆོས་འདི་བའམ་གཞན་གྱིའང་རུང་རྟགས་ཅན་ཉིད་ཀྱིས་བས་ན་སྨད་པར་ཤེས་པར་བྱ་སྟེ། ཕྱི་རོལ་པའི་རབ་བྱུང་ལ་ན་སྨད་པ་དེ་བས་ཀྱང་ཆེས་ན་སྨད་པར་འགྱུར་རོ། །
དཔེར་བརྗོད་ན་དགེ་སློང་གིས་ཁྱིམ་པར་གྱུར་པའི་མི་སྐྱེས་པ་དང་བུད་མེད་ལ་གཞི་མེད་དང་བག་ཙམ་དག་གིས་བཀུར་བ་འདེབས་པ་དང་། བརྡེག་པ་ལ་སོགས་པ་དང་། མི་མ་ཡིན་པ་རྟགས་ཅན་མ་ཡིན་པ་ལ་སྐྱོན་ནས་སྨྲས་པ་དང་། ཕྲ་མ་བྱས་པ་སོགས་ཉེས་བྱས་ཕྲ་མོར་འགྱུར་བ་མང་དུ་ཡོད་དོ། །
ཞེས་པ་ལ། འདིར་གཏོགས་པ་ལ་ཁྱིམ་པ་ལ་ནི་རྟགས་ཅན་ཉིད་ཀྱི་བས་ན་སྨད་དོ། །
ཞེས་པ་འདི་བྱུང་། འདིའི་དོན་ལ་ཁ་ཅིག་དགེ་ཚུལ་བསྙིལ་པ་བསྡུད་པ་ལྟ་བུའི་ལྟུང་བྱེད་ལ་ཁྱིམ་པ་སོགས་ཡུལ་དུ་བྱས་ན་ན་སྨད་དུ་འགྱུར་རོ། །
ཞེས་འཆད་པ་ནི་ཕྱོགས་ཙམ་དུ་ཡང་མ་ཕྱིན་པས་དཔྱོད་ལྡན་དག་གིས་རྟོག་དཔྱོད་རེ་མཐོང་མཛོད། དྲུག་པ་རྫས་དང་ཡོ་བྱད་ཀྱིས་བསྐྱེད་པའི་ཡུལ་གྱི་ཡན་ལག་གི་མཚན་ཉིད་ནི། རྣམ་འབྱེད་དུ། འཆང་བྲལ་འཇོག་གསུམ་ལ་སོགས་པ་སྤང་ལྟུང་གི་རྣམ་གཞག་དང་། རིན་པོ་ཆེ་སོགས་ལས་བྱས་པའི་ཁབ་རལ་དང་། ཁྲི་རྐང་ཚད་ལས་ལྷག་པར་བྱས་པ་དང་། ཡོ་བྱད་རུང་བ་སྦད་པའི་ལྟུང་བྱེད་འབའ་ཞིག་པ་རྣམས་བཤད་པ་ལ་འཕྲོས། ཆོས་གོས་སོགས་རུང་བ་མ་ཡིན་པ་དང་། ཚད་དང་མི་ལྡན་པ་ཞག་བཅུར་བཅང་པ་སོགས་ལས་ལྟུང་བ་ཅིར་འགྱུར་ཞེ་

༼༣༨༡༽
ན། དེའི་ལན་ནི། དེ་ལས་ལྟུང་བ་ན་སྨད་པར་འགྱུར་ཞིང་། དངོས་གཞི་ཇི་ལྟ་བ་བཞིན་བསྐྱེད་པའི་ལྟུང་བའི་ཡུལ་གྱི་ཡན་ལག་ནི་རབ་ཏུ་བྱུང་བའི་རྫས་ཆོས་གོས་དང་ལྷུང་བཟེད་ལ་སོགས་པ་དག་ལ་ནི་རྒྱུ་རུང་བ་དག་ལས་བྱས་པས་རུང་བ་ཉིད་དང་། གོས་ལ་ནི་རང་གི་ཁྲུ་གང་དུ་ལོངས་པ་སོགས་སྤྱི་དང་སྒོས་ཀྱི་ཚད་དང་ལྡན་པ་དང་། ལ་སོགས་པ་ཚད་ལས་ལྷག་པ་ཉིད་རྣམས་ཡིན་ནོ། །
ཞེས་པ་ལ། རབ་ཏུ་བྱུང་བའི་རྫས་དག་ལ་ནི་རུང་བ་ཉིད་དང་། ཚད་དང་ལྡན་པ་ལ་སོགས་པ་ཉིད་དོ། །
ཞེས་པ་འདི་བྱུང་། གོས་རུང་བ་དང་རུང་བ་མ་ཡིན་པ་ནི་གོས་གཞིར་འཆད་དོ། །
ལྷུང་བཟེད་རུང་བ་མ་ཡིན་པ་ནི་རྫ་ལྟུང་སོ་མ་བཏང་བ་དང་། དཀར་པོ་དང་། རྒྱུ་རིན་པོ་ཆེ་ལ་སོགས་པ་ལས་བྱས་པ་དང་། མདོག་སྔོན་པོར་མ་བསྒྱུར་བ་རྣམས་ཡིན་ལ། རུང་བ་ནི་ས་དང་ལྕགས་གང་རུང་ལས་བྱས་པ། སའི་ཡིན་ན་སོ་བཏང་བ། གཉིས་པ་གང་ལྟར་ཡང་ཁ་དོག་བསྒྱུར་བ་ཡིན་ནོ། །

ཚད་ནི་འདུལ་བ་ལས་ཇི་ལྟར་བཤད་པའི་ཆེ་འབྲིང་ཆུང་གསུམ་གང་རུང་གི་ཚད་དང་ལྡན་པའོ། །
དེ་ལྟར་བཤད་པའི་རུང་བ་ཉིད་དང་། ཚད་དང་ལྡན་པའི་ཆོས་གོས་དང་། ལྷུང་བཟེད་ནི་དགེ་སློང་ཁོ་ནའི་མ་ཡིན་པར་རྫོགས་པ་དང་མ་རྫོགས་པའི་རབ་བྱུང་སྤྱིའི་ཡིན་པས་གཞུང་འདིར། རབ་ཏུ་བྱུང་བའི་རྫས་དག་ལ་ནི་ཞེས་སྤྱི་མིང་ནས་སྨོས་པ་ཡིན་ནོ། །
ཆོས་གོས་དང་ལྷུང་བཟེད་རུང་བ་མ་ཡིན་པ་དང་། ཚད་ལས་ཆུང་བ་ཞག་བཅུ་ལས་ལྷག་པར་འཆང་བ་དང་། རུང་བ་མ་ཡིན་

༼༣༨༢༽
པ་སོགས་ཀྱི་རྙིང་པ་དགེ་སློང་མ་ཉེ་དུ་མ་ཡིན་པ་ལ་འཁྲུར་བཅུག་པ་དང་། དགེ་སློང་མ་ཉེ་དུ་མ་ཡིན་པ་དང་། ཁྱིམ་བདག་དང་། ཁྱིམ་བདག་གི་ཆུང་མ་དག་ལས་རུང་བ་མ་ཡིན་པ་དང་ཚད་དང་མི་ལྡན་པ་བླངས་པ་དང་། །
དབྱར་གྱི་རས་ཆེན་རུང་བ་མ་ཡིན་པ་འཚོལ་སྔས་པ་དང་། འཇོག་འཕྱིས་པ་སོགས་དང་། ཟས་རུང་བ་མ་ཡིན་པ་སོག་འཇོག་བྱས་པ་དང་། བཟའ་བ་དང་བཅའ་བ་རུང་བ་མ་ཡིན་པ་གཅེར་བུ་པ་ལ་བྱིན་པ་སོགས་ནི་ཉེས་བྱས་ཡིན་པར་བསྟན་ཏེ། གཞིའི་ཡན་ལག་རུང་བ་མ་ཡིན་པ་སོགས་ལས་ལྟུང་བ་དངོས་གཞི་མི་བསྐྱེད་དོ། །
གཉིས་པ་ཀུན་སློང་གི་ཡན་ལག་ནི། རྣམ་འབྱེད་དུ་བཤད་པའི་ལྟུང་བ་དེ་དག་བསྐྱེད་པ་ལ་བསམ་པ་རང་དོན་དང་གཞན་དོན་དུ་བྱས་པ་གང་གཙོ་ཞེ་ན། མ་བྱིན་ལེན་དང་མི་ཆོས་བླ་མའི་བརྫུན། འཁྲིག་ཚིག་སྨྲ་བ་བསྙེན་བཀུར་བསྔགས་པའི་ལྷག་མ་དང་། སྤང་ལྟུང་ལ་འབྲལ་བ་གཉིས། བྱིན་འཕྲོག་དབྱར་རྙེད་དང་འབྲེལ་བ་སོགས་བོར་ནས་ལྷག་མ་གཞན་དག་དང་། ཤེས་བཞིན་དུ་བརྫུན་སྨྲ་བ། ཞལ་ལྟ་བ་ལ་དངོས་སུ་འཆའ་བ། དགེ་སློང་མས་ཟས་སྦྱོར་དུ་བཅུག་པ། ཡང་ཡང་ཟ་བ། མུ་སྟེགས་ཅན་གྱི་འདུག་གནས་སུ་ཟ་བ། ལྷུང་བཟེད་དོ་གསུམ་ཙམ་ལས་ལྷག་པ་ལེན་པའི་ལྟུང་བྱེད་དང་། སོར་བཤགས་དང་པོ་གཉིས་རྣམས་ལ་རང་གི་དོན་གྱི་བསམ་པ་ཉིད་གཙོ་ཆེར་ཡོད་པ་དགོས་ཏེ། རང་དོན་གྱི་བསམ་པས་ལྟུང་བ་དེ་དག་རྫོགས་པར་བྱེད་པ་ཡིན་གྱིས། གཞན་དོན་གྱི་

༼༣༨༣༽
བསམ་པ་དང་འབྲེལ་ན་ལྟུང་བ་ན་སྨད་པར་འགྱུར་བའི་ཕྱིར། ཞེས་པ་ལ། རང་གི་དོན་ཉིད་གཙོ་ཆེར་ཡོད་པའོ། །
ཞེས་པ་འདི་བྱུང་། དཔེར་བརྗོད་ན། གཞན་དོན་ཁོ་ནའམ། རང་གཞན་གཉིས་ཀའི་དོན་དུ་མི་ཆོས་བླ་མའི་བརྫུན་སྨྲས་པ་དང་། དགེ་འདུན་གྱི་དོན་དུ་རིན་ཐང་ཚང་བའི་དངོས་པོ་མ་བྱིན་པར་བླངས་པ་དང་། གཞན་དོན་དུ་འཁྲིག་ཚིག་དང་བསྙེན་བཀུར་བསྔགས་པ་ནི་དངོས་གཞི་དང་འདུ་བའི་སྦོམ་པོ་དང་། གཞན་དོན་དུ་དགེ་སློང་མ་ཉེ་དུ་མ་ཡིན་པ་ལ་གོས་འཁྲུར་བཅུག་པ་ལ་སོགས་པ་དང་། དགེ་སློང་གཞན་གཅིག་གམ་དུ་མའི་ཕྱིར་དངོས་སྒྱུར་བྱེད་པ་དང་། དེའི་ཕྱིར་སྲིན་བལ་གྱི་གདན་སོགས་བྱེད་པ་དང་། དེའི་ཕྱིར་ལྷུང་བཟེད་གཉིས་དང་། ཁབ་རལ་བྱེད་དུ་འཇུག་པ་དང་། ཐ་ག་གཉིས་དང་ཤིང་བལ་གྱིས་གོས་པར་བྱེད་པ་ལ་སོགས་པ་དང་། གཞན་དོན་དུ་དགེ་སློང་མ་ལས་ཟས་ལེན་པ་ལ་སོགས་ཀྱི་སོར་བཤགས་གཉིས་ཀྱང་བསམ་པའི་དབང་གིས་ཉེས་བྱས་སུ་འགྱུར་བ་ཡིན་ནོ། །
གསུམ་པ་སྦྱོར་བ་དང་མཐར་ཐུག་གི་ཡན་ལག་ལ་གསུམ་སྟེ། ཐུན་མོང་གི་ཡན་ལག་དོགས་དཔྱོད་དང་བཅས་པ་དང་། ཞར་ལས་བྱུང་བ་དང་། སྦྱོར་བའི་ཡན་ལག་བྱེ་བྲག་ཏུ་བཤད་པའོ། །
དང་པོ་ནི། རྣམ་པར་རིག་བྱེད་ཀྱི་སྨྲ་བ་དང་འབྲེལ་བའི་ལྟུང་བ་དག་ལ་གཞི་མེད་དང་བག་ཙམ་གྱི་བཀུར་འདེབས་ལ་སོགས་པ་གཞན་ལ་སྨྲས་པ་ཙམ་གྱི་ལྟུང་བར་འགྱུར་རམ་ཞེ་ན། མི་འགྱུར་ཞེས་འཆད་པ་ནི། རྣམ་པར་རིག་བྱེད་ཀྱི་སྨྲ་བ་དང་འབྲེལ་བའི་ལྟུང་བ་

༼༣༨༤༽
དག་ལ་ནི་གཞན་གྱི་དོན་གོ་བ་དངོས་གཞི་བསྐྱེད་པའི་ཡན་ལག་ཏུ་དགོས་ཏེ། དོན་མ་གོ་ན་སྦོམ་པོ་སོགས་སུ་ན་སྨད་པར་འགྱུར་བའི་ཕྱིར། ཞེས་པ་ལ། རྣམ་པར་རིག་བྱེད་ལ་ནི་དོན་གོ་བའོ། །
ཞེས་པ་འདི་བྱུང་། དཔེར་བརྗོད་ན། འཁྲིག་ཚིག་སྨྲ་བ་དང་། བསྙེན་བཀུར་བསྔགས་པ་དང་། གཞི་མེད་པ་དང་། བག་ཙམ་གྱི་བཀུར་འདེབས་ཀྱི་ཚིག་རྣམས་བསམ་གཏན་ལ་སྙོམས་པར་བཞུགས་པ་དང་། ལྐུག་པ་དང་འོན་པ་དག་ལ་སྨྲས་ན་སྦོམ་པོ་དང་། ལྐུག་པ་དང་འོན་པ་དག་དང་ལྷན་ཅིག་མངོན་མཚན་ཅན་གྱི་སྤྱོད་པ་དང་། ཉོ་ཚོང་བྱེད་པ་དང་། འཐག་པ་དང་འཐག་པ་བསྐྱེད་དུ་བཞུགས་པའི་ཕྱིར་དེ་གཉིས་ལ་ལུས་ཀྱི་བརྡས་གོ་བར་བྱེད་པ་དང་། དེ་གཉིས་ལ་གཞན་གྱི་སྐྱོན་ནས་སྨྲས་པ་དང་། དེ་གཉིས་ལ་ཕྲ་མ་དང་སྐྱོ་སྔོགས་བྱེད་པ་དང་། བུད་མེད་གཉིད་ལོག་པ་ལ་ཆོས་སྟོན་པ་དང་། དེ་གཉིས་དང་ལྷན་ཅིག་བུད་མེད་གཉིད་མ་ལོག་པ་ལ་ཆོས་སྟོན་པ་དང་། དེ་གཉིས་ལ་མིའི་ཆོས་བླ་མ་བརྗོད་པ་སོགས་དེ་གཉིས་དང་འབྲེལ་བར་དག་གིས་སྨྲས་པའི་ལྟུང་བ་དུ་མ་ཞིག་ནི་ཉེས་བྱས་ཡིན་ནོ། །
དོན་གོ་བའོ་ཞེས་པ་ལ་འཕྲོས། དོན་གོ་བར་ཡན་ལག་ཏུ་དགོས་ན་སྨྲ་བ་པོ་ཉིད་ལ་ཡོད་པའི་དོན་གོ་བ་དགོས་སམ་ཞེ་ན། གསོད་པ་དང་། རང་དོན་དུ་བརྐུ་བ་གཉིས་ལ་ནི་དེ་མི་དགོས་སོ་ཞེས་འཆད་པ་ནི། གང་ཟག་སྨྲ་བ་པོ་ཉིད་དེ་ལ་དོན་གོ་བ་ཡོད་པ་གང་ཡིན་པ་དེ་ནི་རྣམ་པར་རིག་བྱེད་ཀྱི་ལྟུང་བ་དངོས་གཞིའི་ཡན་ལག་ཡིན་

༼༣༨༥༽
གྱིས། སྨྲ་བ་པོ་མ་ཡིན་པ་གཞན་དག་ལ་དོན་གོ་བ་གང་ཡོད་པ་དེ་ནི་རྣམ་པར་རིག་བྱེད་ཀྱི་ལྟུང་བའི་ཡན་ལག་མ་ཡིན་ལ། འོན་ཀྱང་དེ་ནི་གསོད་པ་དང་། རང་གི་དོན་དུ་བརྐུ་བ་དག་གི་ཡན་ལག་ཏུ་འགྱུར་ཞིང་། དེ་ལས་གཞན་པ་དག་ལ་ཡན་ལག་མ་ཡིན་ནོ། ཞེས་པ་ལ། སྨྲ་བ་པོ་ཉིད་ལ་ཡོད་པ་སྟེ། གསོད་པ་དང་། རང་གི་དོན་དུ་བརྐུ་བ་དག་ལས་གཞན་པའི་འོ། ཞེས་པ་འདི་བྱུང་། དེ་ལྟར་ན་ལྐུགས་པ་ལ་སོགས་པ་སྨྲ་བ་པོ་ཉིད་མ་ཡིན་དུ་ཟིན་ཀྱང་། །
སྲོག་གཅོད་དང་མ་བྱིན་ལེན་གྱི་ཡན་ལག་ཏུ་འབྱུང་སྟེ། གཞན་གྱི་བརྡའ་དོན་གོ་བར་གྱུར་ན་ལྐུག་པ་ལ་སོགས་པས་ཀྱང་སྲོག་གཅོད་དང་མ་བྱིན་ལེན་གྱི་བྱ་བ་སྒྲུབ་ནུས་པ་གང་ཞིག སྲོག་གཅོད་དང་མ་བྱིན་ལེན་ནི་གཞན་ལ་བཅོལ་བས་ཀྱང་འགྲུབ་པ་ཡིན་པས་སོ། གཉིས་པ་ཞར་ལས་བྱུང་བ་ནི། སྨྲ་བ་པོ་ཉིད་ལ་ཡོད་པ་སྟེ། ཞེས་པ་ལ་འཕྲོས། འོ་ན་སྡོམ་པ་ལེན་པར་བྱེད་པ་ལ་སྨྲ་བ་པོ་ཉིད་ལ་ཡོད་པའི་དོན་གོ་བ་དགོས་སམ་ཞེ་ན། མཐའ་གཅིག་ཏུ་མི་དགོས་ཞེས་འཆད་པ་ནི། །
སྡོམ་པ་དང་བར་མ་ཡང་དག་པར་ལེན་པར་བྱེད་པ་ལ་ནི་སྨྲ་བ་པོ་ཉིད་ལ་ཡོད་པའི་དོན་གོ་བ་དེར་མ་ཟད། སྨྲ་བ་པོ་ཉིད་མ་ཡིན་པ་ལ་ཡོད་པའི་དོན་གོ་བ་ཡང་ཡན་ལག་ཡིན་ཏེ། གོ་བར་བྱེད་པ་ལྐུག་པ་དང་འོན་པ་དག་གིས་ཀྱང་སྡོམ་པ་ལ་སོགས་པ་ཡང་དག་པར་ལེན་པ་འབྱང་བའི་ཕྱིར། ཞེས་པ་ལ། ཡང་དག་པར་ལེན་པར་བྱེད་པ་ལ་ནི་དེར་མ་ཟད་དོ། །
ཞེས་པ་འདི་འབྱུང་། དེས་ན་རྣ་བ་འོན་པས་ལས་བརྗོད་པ་མ་ཐོས་ཀྱང་། རང་ལ་སྡོམ་པ་འབོགས་པའི་ཆོ་ག་བྱེད་པར་

༼༣༨༦༽
ཤེས་ཤིང་སྡོམ་པ་ཐོབ་དུས་ཀྱི་བརྡའ་དོན་གོ་བར་གྱུར་ལ། སྔར་ནས་ཐོབ་འདོད་ཁྱད་པར་ཅན་ཡོད་ན་བསྙེན་རྫོགས་སྐྱེ་སྟེ། ཚིག་ལེར། འོན་པས་ཀྱང་ནི་གོ་གྱུར་ན། །
ལས་བརྗོད་པ་ནི་མ་ཐོས་ཀྱང་། །
འདི་ལ་བསྙེན་རྫོགས་ཡོད་པ་སྟེ། །
ཚུལ་ཁྲིམས་ལྡན་ལ་ཉེས་པ་མེད། །
ཅེས་སོ། །
བདག་གི་མིང་མ་བརྗོད་པ་དང་ཞེས་སོ་གསུངས་པ་ནི། ལས་མཁན་གྱིས་ལས་བརྗོད་པའི་དུས་སུ་སྒྲུབ་བྱའི་མིང་མ་བརྗོད་པ་དང་། མཁན་པོ་ཡོད་བཞིན་དུ་མཁན་པོའི་མིང་མ་བརྗོད་ན་ལས་མི་ཆགས་པ་ཡིན་ནོ། །

སྨྲ་བ་པོ་ཉིད་ལ་ཡོད་པའི་དོན་གོ་བ་དེ་ནི་ལྟུང་བ་གོ་བར་བྱ་བ་དང་། གོ་ནས་མཐོལ་ཞིང་བཤགས་པའི་སྣོད་དམ་ཡུལ་ཡིན་ཏེ། དགེ་སློང་རང་བཞིན་དུ་གནས་པ་སྨྲ་ཤེས་ཤིང་དོན་གོ་བ་ནི་དགེ་སློང་གཞན་གྱི་ལྟུང་བ་གོ་བར་བྱ་བ་དང་། འཐོལ་བཤགས་འབུལ་བའི་ཡུལ་ནི་ཡིན་པས་སོ། །
ཞེས་པ་ལ། དེ་ནི་སྣོད་ཡིན་ནོ། །
ཞེས་པ་འདི་བྱུང་། བསྙེན་པར་རྫོགས་ཀྱང་འོན་པ་ལ་སོགས་པས་དོན་མི་གོ་བ་ནི་ལྟུང་བ་གོ་བར་བྱ་བ་སོགས་ཀྱི་སྣོད་མ་ཡིན་ཏེ། དེ་ལ་ལྟུང་བ་མ་བརྗོད་པ་ལ་བཅབ་པའི་ཉེས་པ་མེད་དོ། གསུམ་པ་སྦྱོར་བའི་ཡན་ལག་བྱེ་བྲག་ཏུ་བཤད་པ་ནི། མི་ཆོས་བླ་མའི་བརྫུན་དང་། འཁྲིག་ཚིག་སྨྲ་བ་དང་། བསྙེན་བཀུར་བསྔགས་པ་དང་། བསྙེན་ཁ་བྱེད་པ་ལ་སོགས་པ་ངག་གི་རིག་བྱེད་ཀྱིས་བསྡུས་པའི་ལྟུང་བའི་དངོས་གཞི་བསྐྱེད་པ་ལ་ཁྱད་ཆོས་ཇི་ཙམ་དགོས་ཞེ་ན། དེའི་ལན་ནི། དེ་དག་བསྐྱེད་པ་ལ་སྤྱིར་ངག་གི་རིག་བྱེད་ཡིན་པ། དེའང་བྱེད་པ་པོ་རང་གི་ཡིན་པ། བདག་ཉིད་དང་འབྲེལ་པར་སྨྲས་པ། གསལ་པོ། མ་ནོར་བ། རྒྱུད་ནས་མ་ཡིན་

༼༣༨༧༽
པར་ཡུལ་དེ་ལ་མངོན་སུམ་དུ་སྨྲས་པའི་ཡན་ལག་དྲུག་ལྡན་དགོས་ཏེ། དེ་ལས་གཞན་དུ་ན་སྦོམ་པོ་དང་ཉེས་བྱས་སུ་ན་སྨད་པར་འགྱུར་བའི་ཕྱིར། ཞེས་པ་ལ། ངག་གིའོ། །
རང་གིའོ། །
བདག་ཉིད་དང་འབྲེལ་པའོ། །
ཞེས་པ་འདི་བྱུང་། དཔེར་བརྗོད་ན། སྤྲིང་ཡིག་དང་། ལག་ཡིག་དང་། ལག་རྩིས་དག་གིས་འཁྲིག་ཚིག་སྨྲ་བ་དང་། བསྙེན་བཀུར་བསྔགས་པ་དང་། གཞི་མེད་དང་བག་ཙམ་གྱི་བཀུར་བ་འདེབས་པ་གོ་བར་བྱེད་པ་ནི་སྦོམ་པོ་དང་། སྤྲིང་ཡིག་སོགས་ཀྱིས་དགེ་སློང་མ་ཉེ་དུ་མ་ཡིན་པ་ལ་གོས་འཁྲུར་འཇུག་པ་ལ་སོགས་པ་དང་། དེ་ལས་གོས་ལེན་པ་ནས་གྲལ་རིམས་སུ་མ་ཕེབས་པར་འགྲིམ་པ་མ་ལྡོག་པར་ཟས་ཟ་བའི་བར་འགྲེལ་པར་མང་དུ་གསུངས་པ་དག་ནི་ཉེས་བྱས་སུ་ཤེས་པར་བྱའོ། །
གོང་གི་གསོད་པ་དང་ཞེས་སོགས་ལ་འཕྲོས་གསོད་པ་དང་། བརྐུ་བ་ལས་གཞན་པའི་ལྟུང་བ་གཞི་མེད་དང་བག་ཙམ་གྱི་བཀུར་འདེབས་སོགས་སྔར་སྨོས་དེ་དག་ལ་བྱེད་པ་པོ་རང་གིས་དངོས་སུ་བྱས་པ་དགོངས་སམ་ཞེ་ན། མི་དགོས་ཏེ། རང་གིས་བསྐོས་པའི་ཕོ་ཉ་ལ་སོགས་པ་ཉིད་རང་གིས་མངོན་སུམ་དུ་བྱེད་དུ་འཇུག་པ་ཡང་ལྟུང་བ་དེ་དག་བསྐྱེད་པའི་ཡན་ལག་ཡིན་ཏེ། རང་གིས་མངོན་སུམ་དུ་བསྐོས་ཕ་མ་ཡིན་པར་བརྒྱུད་ནས་བསྐོས་ཏེ་བྱེད་དུ་བཅུག་པས་འཁྲིག་ཚིག་སྨྲ་བ་སོགས་ནི་སྦོམ་པོ་དང་། དེ་ཉེ་དུ་མ་ཡིན་པའི་དགེ་སློང་མ་ལ་གོས་འཁྲུར་འཇུག་པ་ལ་སོགས་པ་ནས་རིན་པོ་ཆེ་ལ་རེག་ཏུ་འཇུག་པ་ལ་སོགས་པ་དང་། སོར་བཤགས་དང་པོ་གཉིས་རྣམས་ནི་ཉེས་བྱས་སུ་ཤེས་པར་བྱའོ། །
ཞེས་པ་ལ། རང་གིས་བསྐོས་པ་ཉིད་བྱེད་དུ་

༼༣༨༨༽
བཅུག་པ་ཉིད་ཡིན་ནོ། ཞེས་པ་འདི་བྱུང་། འདིར་བཤད་པའི་ལྟུང་བ་ན་སྨད་རྣམས་ནི་སྡེ་ལྔ་གང་རུང་ལས་གཞན་དུ་གྱུར་པའི་སྦོམ་པོ་དང་། ཉེས་བྱས་དང་། ཉེས་བྱས་ཕྲ་མོ་གསུམ་དུ་ཤེས་པར་བྱ་སྟེ། ཕམ་ལྷག་གང་རུང་གི་དངོས་གཞི་ལས་ན་སྨད་ཙམ་ནི་སྦོམ་པོ་དང་། དེ་ལས་ཆེས་ན་སྨད་ནི་ཉེས་བྱས་དང་། སྤང་ལྟུང་དང་། ལྟུང་བྱེད་འབའ་ཞིག་པ་ལས་ན་སྨད་ཙམ་ནི་ཉེས་བྱས་དང་། དེ་ལས་ཆེས་ན་སྨད་དང་། ཉེས་བྱས་ལས་ན་སྨད་ནི་ཉེས་བྱས་ཕྲ་མོ་ཡིན་ནོ། །
སྦོམ་པོ་ཡིན་ན་ལྟུང་བ་ན་སྨད་ཡིན་པས་ནི་མ་ཁྱབ་སྟེ། ཕམ་ལྷག་གང་རུང་གི་སྦྱོར་སྦོམ་དང་། གནས་སྐབས་གཞན་གྱི་སྦོམ་པོ་རྣམས་ནི་ན་སྨད་མ་ཡིན་པར་གྱུར་པའི་སྦོམ་པོ་ཡིན་ནོ། །

དེ་ལྟར་ན་འདིར་བཤད་པའི་སྤྱིར་བསྟན་ལ། མདོ་ཚིག་དྲུག་ཅུ་རྩ་བཞི་ཡོད་པ་ལས་དེ་ལ་ཉེས་པ་བཅབས་པ་ཞེས་སོགས་ཚན་པ་གཉིས་དང་། ཡང་དག་པ་ལེན་པར་བྱེད་པ་ལ་ནི་དེར་མ་ཟད་དོ། དེ་ནི་སྣོད་ཡིན་ནོ་ཞེས་ཚན་པ་གཉིས་ཏེ་བཞི་ནི། གཞིའི་ཞུ་བ་སྤྱིར་བསྟན་ལས་འབྱུང་། གཞན་དྲུག་ཅུ་ནི་རྣམ་འབྱེད་གཏན་ལ་འབེབས་པའི་ཞུ་བ་སྤྱིར་བསྟན་ལས་འབྱུང་བས་ན་རྣམ་པར་འབྱེད་པར་གཏོགས་པ་ཕལ་ཆེ་བ་སྤྱིར་བསྟན་པ་རྣམས་རྫོགས་སོ། །
ཞེས་པ་ནི་མིང་གི་སྒོ་ནས་དོན་བསྡུ་བ་ཡིན་ནོ། །

༼༣༨༩༽
ལེགས་གསུངས་འདུལ་བའི་བསླབ་ཁྲིམས་བདུད་རྩིའི་གཏེར། །
བླ་ན་མེད་པ་ཐར་པའི་སྲོག་སྦྱིན་པས། །
སྲིད་ན་གསུམ་དྲིན་གྱི་བའི་རྣམ་འདྲེན་མཆོག །དབང་ཕྱུག་དཔལ་བཟང་ཞབས་ལ་འདེགས་ཤིང་སྦྱོར། །
ཡང་ནི་བསླབས་པའི་གཞི་སྤྱོད་གཞི་གསུམ་དང་། །
བདེ་བར་གནས་པའི་རྐྱེན་རྟེན་གོས་དང་སྨན། །
ཕྱིར་བཅོས་སོགས་དང་དགེ་འདུན་གནས་མལ་གཞི། །
འཆད་དོ་ཤེས་ལྡན་གཟུར་གནས་ཚུལ་གནས་ཉོན། །
ཞེས་གདམས་ནས། འདིར་ཉམས་སུ་བླངས་བའི་བསླབ་པ་ལ་འཇུག་པའི་ཚུལ་ཁྲིམས་བཤད་པ་ལ་གཉིས་ཏེ། སྤྱིའི་འགྲེལ་དང་། སོ་སོར་རྒྱས་པར་བཤད་པའོ། །
དང་པོ་ནི་ལུང་བར་སྡོམ་ལས། རབ་བྱུང་གསོ་སྦྱོང་གཞི་དང་ནི། །
དགག་དབྱེ་དབྱར་དང་ཀོ་ལྤགས་དང་། །
སྨན་དང་གོས་དང་སྲ་རྐྱང་དང་། །
ཀཽ་ཤམྤི་དང་ལས་ཀྱི་གཞི། །
དམར་སེར་ཅན་དང་གང་ཟག་དང་། །
སྤོ་དང་གསོ་སྦྱོང་བཞག་པ་དང་། །
གནས་མལ་དང་ནི་རྩོད་པ་དང་། །
དགེ་འདུན་དབྱེན་རྣམས་བསྡུས་པ་ཡིན། །
ཞེས་གསུངས་པ་ལྟར་གཞི་བཅུ་བདུན་ལས། དང་པོ་ནི། གཞུང་འདིར་ཐོག་མར་བཤད་ཟིན་པ་དེ་ཡིན་ལ། །
ཕྱི་མ་རྣམས་གཞི་སྨད་དུ་རིམ་གྱིས་འཆད་པར་འགྱུར་པ་འདི་ཡིན་ནོ། །
དེ་ལ་གསོ་སྦྱོང་ནས་སྲ་རྐྱང་གི་བར་ནི་རང་མིང་ནས་སྨྲོས་པས་གོ་བླ་ལ། །
ཀཽ་ཥམྤི་ནི་ཕྱིར་བཅོས་ཀྱི་གཞི་དང་། །
དམར་སེར་ཅན་ནི་ནན་གཏུར་གྱི་གཞི་སྟེ། །
དེ་གཉིས་སོ་སོར་བཀྲལ་ན་གཞི་བཅོ་བརྒྱད་འབྱུང་ཡང་འདིར་གཅིག་ཏུ་བྱས་ཏེ་གཉིས་ཀ་སྡོམ་པ་ལ་ཕྱིར་བཅོས་ཀྱི་གཞི་ཞེས་བྱའོ། །
གང་ཟག་ནི་གང་ཟག་གང་ལ་འཆབ་པ་འབྱུང་བ་དང་། མི་འབྱུང་བ་བསྟན་པ་སྟེ། གཞུང་འདིར་

༼༣༩༠༽
དུས་དང་དུས་མ་ཡིན་པ་བསྡུས་པ་འབྱུང་བའི་གཞི་ཞེས་བཤད་དོ། །
སྤོ་བའི་གཞི་ནི་ཡ་གྱལ་གྱི་མིང་ཚོགས་པ་ལ་བཏགས་པ་སྟེ། སྤོ་བར་མ་ཟད་འགུ་བ་དང་དབྱུང་བ་ཡང་བཤད་པས་ན་འདིར་ས་གཞན་ན་གནས་པས་སྤྱོད་པའི་གཞི་ཞེས་བཤད་དོ། །
གསོ་སྦྱོང་བཞག་པའི་གཞི་ཡང་ཡ་གྱལ་གྱི་མིང་གིས་བཏགས་པ་ཡིན་ལ། །
བརྗོད་བྱ་གླེངས་དྲན་གཞམ་སྒོ་སོགས་གཞན་རྒྱུད་སྦྱོང་བའི་ཐབས་གཙོ་བོར་སྟོན་པས་ན་འདིར་ཡོངས་སུ་སྦྱངས་པའི་གཞི་ཞེས་བཤད་དོ། །
རྩོད་པ་དང་ཞེས་པས་རྩོད་པའི་གཞི་ཞེས་བཅུ་བདུན་གྱི་ནང་ཚན་ཅིག་བསྟན། །
དགེ་འདུན་དབྱེན་རྣམས་ཞེས་པས་ལས་བྱེ་བའི་གཞི་དང་། འཁོར་ལོ་བྱེ་བའི་གཞི་གཉིས་བསྟན་ནོ། །
གཞུང་འདིར་ནི་རྩོད་པའི་གཞི་ནི་དགེ་འདུན་དབྱེན་གྱི་གཞིའི་འོག་ཏུ་བསྟན། ལས་ཀྱི་གཞི་དང་གནས་མལ་གྱི་གཞི་ནི་རང་མིང་ནས་སྨོས་པ་དེ་ལས་གཞན་དུ་མིང་དོན་བརྡའ་སྤྲོད་བྱེད་རྒྱུ་དང་དབྱེ་བསྡུའི་སྤྲོས་པ་མེད། གཞུང་འདིར་ནི་སྨན་གཞིའི་རྗེས་ལ་ལས་བཞི་དང་། །
གནས་མལ་གྱི་གཞི་ནི་མཇུག་ཉིད་དུ་བཤད་པས་ལུང་ལས་འབྱུང་བའི་གོ་རིམ་དང་། །
མདོ་རྩ་བར་བཤད་པའི་གོ་རིམ་གཉིས་མི་མཐུན་ཀྱང་སྔ་མ་ནི་འབྱམས་པའི་རིམ་པ་དང་། བྱུང་བའི་གོ་རིམ་ཡིན་ལ། །

མདོ་རྩ་བར་ནི་སྔ་མ་སྔ་མ་ལས་ཕྱི་མ་ཕྱི་མ་འཕྲོས་པ་དང་། །
དགོས་པའི་གོ་རིམ་ཡིན་ནོ། །
གཉིས་པ་རྒྱས་པར་བཤད་པ་ལ། །
བསླབ་པ་ཡོངས་སུ་སྦྱོང་བའི་གཞི། །
བདེ་བར་གནས་བའི་རྐྱེན་རྟེན་པའི་གཞི། །
དགོས་པ་བསྒྲུབ་བྱེད་ལས་ཀྱི་གཞི། །
ལྟུང་བ་ཕྱིར་བཅོས་ཚུལ་ཕྱིར་བཅོས་ཀྱི་གཞི་ལ་སོགས་པ། དགེ་

༼༣༩༡༽
འདུན་མཐུན་པས་ཞི་བར་བྱེད་པ་རྩོད་པ་དང་དབྱེན་གྱི་གཞི། །
བསྟན་པ་ཡུན་དུ་གནས་པའི་དོན་དུ་དགེ་འདུན་གྱི་གནས་མལ་གྱི་གཞི་བཤད་པ་དང་དྲུག་གོ །དང་པོ་ལ་གསུམ་སྟེ། གསོ་སྦྱོང་། དབྱར་གནས། དགག་དབྱེའོ། དང་པོ་ལ། གཞི་གནས་ཀྱི་གསོ་སྦྱོང་དང་། མཐུན་པའི་གསོ་སྦྱོང་གཉིས། དང་པོ་ནི། སྤྱོད་ཡུལ་དུ་ཞེས་པ་ནས་གལ་ཏེ་རྐྱེན་དེ་ལྟ་བུ་བྱུང་ན་ལྡེ་མིག་སྦས་པ་བསྟན་པར་བྱའོ། །
ཞེས་པའི་བར་གྱིས་བསྟན། འདི་ལ་གཉིས་ཏེ། སྒོམ་ཁང་རྩིག་པ་དང་། སྒོམ་པ་དངོས་གཉིས། དང་པོ་ནི། གྲོང་དུ་རྒྱུ་བའི་སྤྱོད་ཡུལ་དུ་ཞུགས་པ་དང་། །
མི་རྣམས་མངོན་པར་འོང་བ་འདུ་འཛི་དང་། །
ལུས་སེམས་རྣམ་པར་གཡེང་པ་ལ་སོགས་པ་སྤངས་ནས་བསྒོམ་པར་བྱེད་དགོས་པས། དེ་ལ་སྒོམ་ཁང་བརྩིག་པ་གལ་ཆེ་སྟེ། །
ཇི་སྐད་དུ། སྤོང་ཁང་བརྩིག་པར་བྱའོ། །
ཞེས་གསུངས་པའི་ཕྱིར། གཉིས་པ་ལ། ཞི་གནས་དང་། ལྷག་མཐོང་སྒོམ་ཚུལ་གཉིས། དང་པོ་ནི། འདོད་ཆགས་ནས་ཆེ་བའི་གཉེན་པོར་མི་སྡུག་པ། ཞེ་སྡང་གི་གཉེན་པོར་བྱམས་སྙིང་རྗེ། གཏི་མུག་གི་གཉེན་པོར་རྟེན་འབྲེལ་བཅུ་གཉིས། རྣམ་རྟོག་གི་གཉེན་པོར་དབུགས་དབྱུང་རྔུབས། ང་རྒྱལ་གྱི་གཉེན་པོར་ཁམས་ཀྱི་རྣམ་པའི་རབ་དབྱེ་བསྒོམ་ནས་སེམས་གནས་པར་བྱེད་པའོ། །
གཉིས་པ་ལྷག་མཐོང་ནི། ཚོགས་ལམ་དུ་དྲན་པ་ཉེར་བཞག་བཞི། ཡང་དག་སྤོང་བ་བཞི། རྫུ་འཕྲུལ་གྱི་རྐང་པ་བཞི། སྦྱོར་ལམ་དུ་དབང་པོ་ལྔ་དང་སྟོབས་ལྔ། འཕགས་ལམ་

༼༣༩༢༽
དུ་བྱང་ཆུབ་ཡན་ལག་བདུན་དང་། འཕགས་ལམ་ཡན་ལག་བརྒྱད་དེ། སྡེ་ཚན་བདུན་པོ་རེ་རེ་ལ་ཡང་དམིགས་པ། ངོ་བོ། གྲོགས། སྒོམ་ཚུལ། སྒོམ་པའི་འབྲས་བུ། ལྔ་ལྡའི་སྒོ་ནས་མདོ་སྡེ་སོགས་ལས་གསུངས་དགོས་པར་བྱ་སྟེ། འདིར་གཞུང་འདིར། ཏིང་ངེ་འཛིན་ལས་སླང་བར་མི་བྱའོ། །
གདམས་ངག་མེད་པར་བསྒོམ་པར་མི་བྱའོ། །
ཞེས་པ་ནས། བརྩོན་འགྲུས་ལྷོད་པར་མི་བྱའོ། །
མདོ་སྡེ་ལས་གསུངས་པ་བཞིན་ནོ། །
ཞེས་གསུངས་སོ། །
གཉིས་པ་མཐུན་པའི་གསོ་སྦྱོང་ལ་གསུམ་སྟེ། གསོ་སྦྱོང་བྱ་བའི་གནས་ལ་བློ་མཐུན་བྱ་བ། གང་གིས་གསོ་སྦྱོང་བྱེད་པའི་ཁྱད་པར་གྱི་ཆོས། ཇི་ལྟར་གསོ་སྦྱོང་བྱ་བའི་ཆོ་གའོ། །
དང་པོ་ནི། དགེ་འདུན་གྱི་གསོ་སྦྱོང་བྱ་བའི་གནས་བསྐལ་པ་ཆགས་པའི་དུས་སུ་རང་གི་ངང་གིས་གྲུབ་པའམ། སྐྱེས་བུའི་བརྩོལ་བས་ཟིན་པར་བྱས་པའི་གནས་གང་ཡང་རུང་བར་མཐུན་པའི་རྐྱེན་ཚང་ཞིང་ཆོམ་རྐུན་ལ་སོགས་པས་ཉེར་འཚེ་མེད་པ། ཕྱི་རོལ་ཀུན་དུ་ཉེ་འཁོར་འདོམ་གང་དང་ལྡན་པ། ཚད་ནི་ཆུང་ཚད་འདིང་བ་བཞི་བཅུ་གཤོང་བ་ནས་ཆེ་ཚད་དབུས་ནས་གཡས་གཡོན་དུ་དཔག་ཚད་ཕྱེད་དང་གསུམ་གསུམ་དགོས་ལ། ཆེ་ཚད་དེ་ལྟར་དང་། འབྲིང་ཚད་རྒྱང་གྲགས་ཚུན་ལ་ཕྱོགས་བཞིའི་མཚམས་སུ་ཕ་ཕོང་དང་རྩིག་པ་ལ་སོགས་པའི་མཚན་མས་མཚམས་ཀྱི་མཐའ་གསལ་པོར་ཤེས་པ། དེ་ལྟ་བུ་དགེ་འདུན་གྱི་གསོལ་བ་དང་གཉིས་ཀྱི་ལས་ཀྱི་བློ་མཐུན་པར་བྱས་པའི་གནས་དེར་གསོ་སྦྱོང་ལ་སོགས་ལ་དགེ་འདུན་གྱི་ལས་

༼༣༩༣༽
རྣམས་བྱ་བ་ཡིན་ཏེ། གསོ་སྦྱོང་གི་གནས་ལ་བློ་མཐུན་པར་བྱའོ། །

གནས་ཐམས་ཅད་གྲུབ་པའམ་བྱས་ཟིན་པ་ལའོ། །
ཕྱི་རོལ་ཉེ་འཁོར་འདོམ་གང་དང་ལྡན་པའོ། །
དགེ་འདུན་འདོད་ནའོ། ལས་གཞན་གྱི་གནས་ཀྱང་དེ་ཡིན་ནོ། །
མཚམས་བཅད་པར་བྱའོ། །
དཔག་ཚད་ཕྱེད་དང་གསུམ་གྱི་མཐའ་ཚུན་ཆད་དུའོ། །
ཕྱོགས་ཕྱོགས་སུ་ཕ་ཕོང་དང་། རྩིག་པ་དང་། ཀ་བ་དང་། ཤིང་ལྗོན་པ་དང་། ར་བ་དང་། བྱ་སྐྱིབས་དང་། ལམ་པོ་ཆེ་དང་། ཁྲོན་པ་ལ་སོགས་པ་དེ་ཤེས་པའི་དགེ་སློང་རྣམས་ཀྱིས་བརྟགས་ནས་དགེ་འདུན་གྱི་མདུན་དུ་མཚན་མ་བརྟན་པོ་བརྗོད་དེ་ལས་བྱའོ། །
ཞེས་གསུངས་སོ། མཚམས་ནང་དེར་དགེ་འདུན་གྱི་ཆོས་གོས་གསུམ་པོ་དག་དང་མི་འབྲལ་བའི་སྣང་བ་བྱས་ན་ཆོས་གོས་དག་དང་འབྲལ་བར་མི་འགྱུར་ཞིང་སྣང་བ་དེ་ཡང་བྱ་བར་འོས་ལ། སྔར་མཚམས་ཆེན་པོ་བཅད་ཟིན་ནས་གསོ་སྦྱོང་དུ་མ་ཟད་དགེ་འདུན་གྱི་ལས་བརྒྱ་རྩ་གཅིག་པོ་ལ་སོགས་པ་འདུལ་བ་དང་ལྡན་པའི་ལས་ཐམས་ཅད་ཀྱི་ཆེད་དུ་མཚམས་ཆུང་ངུ་བཅད་ཅིང་ཆུང་ངུ་དེའི་ནང་དུ་དཀྱིལ་འཁོར་བར་བློ་མཐུན་པར་བྱས་པས་ཆོག་ལ། སྔར་མཚམས་ཆེན་པོ་བཅད་པའི་དེ་འགྲོལ་བའི་ཆོ་གས་བག་ཡངས་སུ་མ་བྱས་པར་མཚམས་ཆུང་ངུ་བཅད་ཅིང་བློ་མཐུན་པར་བྱ་བ་མི་ཆགས་ཏེ། །
དེ་བས་ན་མཚམས་ཆེན་སྔ་མ་བཀྲོལ་ནས་མཚམས་ཆུང་ལ་བློ་མཐུན་བྱ་བ་ཆགས་ཏེ། གཞུང་ལས། དེར་སྣང་བ་བྱས་ན་ཆོས་གོས་དག་དང་འབྲལ་བར་མི་འགྱུར་རོ། །
དེ་བྱའོ། 

༼༣༩༤༽
ཐམས་ཅད་ཀྱི་ཆེད་དུ་དཀྱིལ་འཁོར་བར་བློ་མཐུན་པར་བྱའོ། །
སྔ་མ་བག་ཡངས་སུ་མ་བྱས་པར་བཅད་པ་གཞན་མི་ཆགས་སོ། །
མཚམས་དག་འགྲོལ་བར་བྱའོ། །
ཚིག་གཅིག་གིས་མཚམས་གཉིས་བཅད་པ་དང་འགྲོལ་དུ་རུང་ངོ་། མཚམས་མ་བཅད་པའི་གནས་སུ་ནི་ལས་ཁ་རྩིག་པ་མཚམས་ཡིན་ནོ། །
ཞེས་གསུངས་སོ། །
ཚིག་གཅིག་གིས་ཞེས་སོགས་ཀྱི་དོན་ནི། །
མཚམས་ཆེན་བཅད་པ་དང་མཚམས་ཆུང་བཅད་པའི་ལས་ཚིག་གཅིག་ཡིན་ཞིང་། །
དེ་བཞིན་དུ་དེ་གཉིས་འགྲོལ་བའི་ལས་ཚིག་ཀྱང་ཅིག་པས། །
དགེ་འདུན་འདུས་པའི་གྲལ་གཅིག་ཏུ་དགེ་སློང་ལས་བྱེད་པ་གཅིག་གིས་གསོལ་པ་དང་ལས་བརྗོད་པའི་ཚིག་གཅིག་གིས་མཚམས་གཉིས་བཅད་པ་དང་། མཚམས་གཉིས་འགྲོལ་དུ་རུང་བ་དང་། མཚམས་མ་བཅད་པའི་གནས་གང་ཡིན་པ་དེར་ནི་ལས་བྱེད་པ་ལ་གཙུག་ལག་ཁང་གི་རྩིག་པ་ཉིད་མཚམས་ཡིན་པ་བསྟན་ནོ། །
མདོ་སྔ་མ་དེའི་ཐམས་ཅད་ཀྱི་ཆེད་དུ་ཞེས་དང་། འདིར་ལས་ལ་ཞེས་པའི་ལས་དོན་ཅིག་པས་གསོལ་བ་འབའ་ཞིག་པ་དང་། གསོལ་བ་དང་གཉིས་ཀྱི་ལས་དང་། གསོལ་བ་དང་བཞིའི་ལས་གསུམ་གྱིས་བསྡུས་པའི་བརྒྱ་རྩ་གཅིག་པར་མ་ཟད་འདུལ་བ་དང་ལྡན་པའི་ལས་ཐམས་ཅད་མདོ་ཚིག་གོང་འོག་གཉིས་ཀའི་དངོས་བསྟན་གྱི་ལས་ཡིན་ནོ། །
གཉིས་པ་གང་གིས་བྱེད་པའི་ཁྱད་པར་གྱི་ཆོས་ནི། གྲངས་ཁ་སྐོང་། མི་མཐུན་པ་གཉིས་དང་བྲལ་བའི་ཁྱད་ཆོས་གསུམ་དང་ལྡན་པའི་དགེ་སློང་ཕ་མ་དང་དགེ་

༼༣༩༥༽
ཚུལ་སོགས་རབ་བྱུང་སྡེ་ལྔ་ཀས་བསླབ་པ་གོང་འཕེལ་དུ་བྱ་བ་དང་། །
ཉམས་པ་ཕྱིར་བཅོས་པའི་ཕྱིར་གསོ་སྦྱོང་བྱེད་དགོས་ཏེ། དེ་བྱས་བས་ལྟུང་བ་མ་བྱུང་བ་དག་ནི་བསླབ་པ་གོང་འཕེལ་དུ་འགྱུར་ཞིང་། བྱུང་བ་དག་ལ་ནི་དེའི་དུས་སུ་བཤགས་བསྡམ་ལ་སོགས་པས་ཕྱིར་བཅོས་དང་། མཐའ་ནའང་ལྟུང་མཐུན་བྱིན་གྱིས་བརླབས་པས་ལྟུང་བ་འཕེལ་བར་མི་བྱེད་པ་དང་། ལས་ཆགས་པ་ལ་མི་སྒྲིབ་པ་ཡིན་ནོ། །
མ་འདུས་པའི་མི་མཐུན་པ་དང་བྲལ་པ་ལ་ནི་འདུན་པ་འབུལ་བས་དེ་དང་བྲལ་བར་འགྲུབ་ཅིང་། གསོ་སྦྱོང་དང་། དགག་དབྱེ་ལ་ལྟུང་བས་ཡང་དག་དང་འདུན་པ་ཕུལ་བས་དེ་དང་བྲལ་བ་འགྲུབ་སྟེ། །

འདུན་པ་འབུལ་བ་ལས་དེ་དང་མཐུན་པ་འགྲུབ་བོ། །
མཚམས་བཅད་པ་ལ་ནི་མི་འགྲུབ་བོ། །
བསླབ་པ་བྱིན་པ་ལས་དེ་བླངས་དུ་རུང་ངོ་། དགེ་སློང་གི་འདུ་ཤེས་ཉེ་བར་བཞག་པ་ལའོ། །
འབུལ་དུ་མི་རུང་ངོ་། །
ཡོངས་སུ་དག་པ་ཕུལ་བ་དང་ཡང་ཅིག་གཉིད་དོ། །
གསོ་སྦྱོང་དང་དགག་དབྱེ་ལའོ། །
དེ་ཕུལ་བས་སོ། །
དེ་བཞིན་དུ་དེ་གཉིས་ལ་བྱའོ། །
ཆོ་ག་དེ་ནོང་པར་བྱའོ། །
ཚོགས་ཐ་དད་པ་འདུན་པ་ལ་སོགས་པས་མཐུན་པར་བྱ་སྟེ་ལས་བྱེད་པ་ལ་མི་རུང་བ་མེད་དོ། །
ཞེས་གསུངས་སོ། གང་གིས་འདུན་པ་འབུལ་ན། ན་བ་ལ་སོགས་པས་ལས་གྲལ་དེར་འདུ་བའི་རྐྱེན་མ་ཚང་བའི་དགེ་སློང་གིས། གང་ལེན་ལས་བྱེད་པའི་དགེ་འདུན་ལ། ཚུལ་ཇི་ལྟར་ན་དགེ་འདུན་གྱི་འདུན་པ་ལེན་པར་བསྒོས་

༼༣༩༦༽
པའི་དགེ་སློང་ཁ་སྐོང་གི་ཆོས་དང་ལྡན་པས་སྤྲོ་བ་དྲིས་ཚར་བ་དང་། དེའི་དྲུང་དུ་འདུན་པ་འབུལ་བའི་སྔགས་ཚིག་ལན་གསུམ་བརྗོད། དེ་མི་ནུས་ན་འདུན་པ་འབུལ་ལོ་ཞེས་པའམ། ལུས་ཀྱི་བརྡའ་ཙམ་གྱིས་ཀྱང་ཆོ་ག་ལེན་པའི་དགེ་སློང་དེས་ཀྱང་དགེ་འདུན་གྱི་དྲུང་དུ་སོང་སྟེ་བསྔགས་ཚིག་དེ་ལན་གསུམ་བརྗོད། ཡང་ན་འདུན་པ་ཕུལ་ལོ་ཞེས་བྱའོ། །
ལས་གང་ལ་འབུལ་ན་མཚམས་བཅད་པའི་ལས་ལ་འདུན་པ་འབུལ་བ་མི་འགྲུབ། དེ་མ་ཡིན་པའི་ལས་ཐམས་ཅད་ལ་འདུན་པ་ཕུལ་བས་མཐུན་པ་སྒྲུབ་ནུས་སོ། །
བསླབ་བྱིན་གྱིས་འདུན་པ་འབུལ་ན་ལེན་པ་པོ་ལ་དེ་ལ་དགེ་སློང་རྣམ་པར་དག་པའི་འདུ་ཤེས་ཉེ་བར་བཞག་ན་ལེན་དུ་རུང་། བསླབ་བྱིན་སོ་སྐྱེས་འདུན་པ་ནམ་ཡང་འབུལ་དུ་མི་རུང་། དེས་ཆོས་ཉིད་བདེན་པ་མཐོང་སྟེ་འཕགས་པར་གྱུར་པ་ན་འདུན་པ་འབུལ་དུ་རུང་བར་བཤད་དོ། །
སྨྱོས་པའི་གནང་བ་བྱིན་པའི་གང་ཟག་དང་ལྷན་ཅིག་པས་འདུན་པ་མ་ཕུལ་ཡང་མི་མཐུན་པར་མི་འགྱུར་པ་ནི་དམིགས་བསལ་ལོ། །
གསོ་སྦྱོང་དང་དགག་དབྱེ་ལ་ཡོངས་དག་ཕུལ་བམ་ལྟུང་བ་ཡོངས་སུ་དག་པའི་དགེ་འདུན་དང་མཐུན་པ་ཅིག་ཏུ་འགྱུར་ཞིང་། རང་རྒྱུད་ཀྱི་གསོ་སྦྱོང་དང་དགག་དབྱེ་འགྲུབ་པའི་དགོས་པ་ཡང་ཡོད་དེ། ཡོངས་དག་ཕུལ་བ་ནི་ཡོངས་སུ་དག་པའི་གསོ་སྦྱོང་ཡིན་པས། རང་རྒྱུད་ཀྱི་གསོ་སྦྱོང་ཉམས་སུ་མྱོང་བ་འགྲུབ་པ་ཡིན་ནོ། །
འདུན་པ་དང་འདྲ་བར་དགེ་འདུན་གྱི་ཡོངས་དག་ལེན་

༼༣༩༧༽
པར་བསྐོས་པའི་དགེ་སློང་ལ་ཡོངས་དག་འབུལ་བའི་སྔགས་ཚིག་ལན་གསུམ་བརྗོད། དེས་ཀྱང་དགེ་འདུན་གྱི་དྲུང་དུ་སོང་སྟེ་ལན་གསུམ་བརྗོད། དགག་དབྱེ་འབུལ་བ་ཡང་དེ་དང་འདྲ་སྟེ་སྔགས་ཚིག་རྣམས་ནི་རྒྱ་ཆེར་འགྲེལ་ལས་གསོལ་ལོ། །
དགེ་འདུན་རྣམས་ཀྱིས་ཀྱང་ཕུལ་བའི་ཆོག་དེ་གསན་པར་བྱ་ཞིང་དོན་དེ་ཁས་བླང་ངོ་། ཡོངས་དག་དག་དང་དགའ་དབྱེ་ཕུལ་བས་ལས་ལ་མཐུན་པ་འགྲུབ་པའི་ཕྱིར་དུ་འདུན་པ་ཡང་འབུལ་བར་བྱ་སྟེ། དགེ་ལེགས་བཤེས་གཉེན་གྱིས་མཛད་པའི་འགྲེལ་བར་དེ་ལྟར་དུ་བཤད་དོ། །
དགེ་སློང་ནད་པ་ལྟ་བུས་འདུན་པ་དང་ཡོངས་དག་ལ་སོགས་ཆོ་ག་དཀྱུས་གཅིག་གི་ནང་དུ་ཅིག་ཅར་ཕུལ་བ་ལ་མི་རུང་བའི་འགལ་བ་མེད་དེ། བརྗོད་པར་བྱ་བ་རྩོམ་པ་འདྲ་བ་རྣམས་ཅིག་ཅར་བརྗོད་པ་ལ་ཡང་མེད་དོ། །
ཅེས་གསུངས་སོ། །
ལེན་པ་པོ་དགེ་སློང་གཅིག་གིས་དགེ་སློང་དུ་མའི་འདུན་པ་དང་། ཡོངས་དག་ལ་སོགས་པ་ལེན་པ་ལ་ཡང་མི་རུང་བ་མེད་དེ། གཅིག་གིས་དུ་མའི་དེ་དག་ལེན་པ་ལ་ཡང་མེད་དོ། ཅེས་སོ། དེ་ལྟར་ན་དགེ་འདུན་གྱི་མཚམས་གཅིག་གི་ནང་དུ་ཚོགས་ཐ་དད་པ་སོ་སོར་གནས་པ་རྣམས་འདུན་པ་དང་ཡོངས་དག་ལ་སོགས་པ་ཕན་ཚུན་འབུལ་བས་མཐུས་པར་བྱས་ཏེ། ལས་ཐ་དད་པ་མང་པོ་མཚམས་ཆུང་སོ་སོར་ན་བྱེད་པ་ལ་མི་རིགས་པ་མེད་པར་ཤེས་པར་བྱ་སྟེ། ཚོགས་ཐ་དད་པ་འདུན་པ་ལ་སོགས་པས་ཞེས་སོགས་སྔར་དྲངས་པ་ལྟར་རོ། །

གསོ་སྦྱོང་དང་དགག་དབྱེ་གཉིས་ལ་

༼༣༩༨༽
འདུན་པ་དང་ཡོངས་དག་གཉིས་ཀ་འབུལ་ཞིང་བླངས་པར་བྱ་ལ། དེ་གང་རུང་མ་ཡིན་པའི་ལས་གཞན་ལ་འདུན་པ་འབུལ་བར་འོས་པ་ཐམས་ཅད་ལ་འདུན་པ་འབའ་ཞིག་བླང་བར་བྱའོ། གསུམ་པ་ཆོ་ག་ལ། སྦྱོར་བ་དངོས་གཞི་རྗེས་གསུམ་མོ། །
དང་པོ་ནི་བསྟན་པར་བྱའོ། །
ཞེས་སོགས་གསུངས་པས། དགེ་འདུན་འདུ་བའི་གནས་སུ་ཕྱག་དར་བྱ། སྟན་དང་མཆོད་པ་བཤམས། འདུ་བའི་བརྡ་ལ་དུང་དང་། གཎྜི་དང་རྔ་བོ་ཆེ་དང་། སྲོང་བ་པ་འདུ་བའི་བརྡའ་ལ་ནི་མཁར་སིལ་ཏེ་དེ་རྣམས་སྟ་གོན་བྱའོ། །
དེ་ལ་གཎྜིའི་རྒྱུ་ནི་ཙན་དན་དཀར་པོ་དང་། བིལ་བ་དང་། པ་ལ་ཤ་དང་། ཨ་ཤོ་ཏ་དང་། ཙན་དན་དམར་པོ་དང་། རྒྱ་ལྟར་དང་། ཤིང་ཏ་ལ་དང་། ཀེ་ཤུ་ཀ་དང་། ཤ་བ་དང་། ཏ་མ་ལ་དང་། ཤིང་ཨ་རྨ་དང་། ལྟར་བུ་དང་། སྐྱུ་རུ་དང་། ཏན་ཏི་པ་ར་དང་། ཨེ་ཤོ་ཀ་མ་དང་། འོ་སེ་ཏེ་བཅུ་དྲུག་པོ་རྣམས་ཡིན་ལ། ཚད་དང་དབྱིབས་ནི་སྲིད་དུ་སོར་བརྒྱད་ཅུ་རྩ་བཞི་ནི་ཞི་ཆུང་ཚད་དང་། བརྒྱ་དང་བརྒྱད་ནི་ཆེ་ཚད་དེ་གཉིས་ཀྱི་བར་ནི་འབྲིང་ཚད་ཡིན་ཏེ། གཎྜའི་མདོར་ཚད་ནི་ཆུང་ངུ་སོར་ཚད་ཀྱི། །
བརྒྱད་ཅུ་རྩ་བཞི་ཉིད་བྱ་ཞིང་། ཞེས་གསུངས་པས་ཆུང་ཚད་དངོས་སུ་བསྟན་ནས། གཞན་གཉིས་བཤུགས་ལ་བསྟན་ནོ། །
གཎྜི་ཀུན་ལ་ཞེང་དུ་སོར་དྲུག སྤངས་སུ་སོར་གཉིས་ཟུར་བཞིར་བརྒྱད་གཤོགས་སོར་གཉིས་གཉིས་དང་ལྡན་པ། རྩེ་མོ་གཉིས་སྦལ་བའི་མགོ་བོ་འདྲ་བ། གཎ་གཡོག་ཀྱང་ཤིང་དེ་ཉིད་ལས་བཅད་པ་གཎྜི་ལ་ཕོག་པའི་ཚད་སོར་བཅུ་གཉིས་ལག་པས་བཟུང་བར་བྱ་བའི་འཆང་བཟུང་ལ་ཡང་

༼༣༩༩༽
སོར་བཅུ་གཉིས་དང་ལྡན་པ། རྩེ་མོ་གཉིས་ནེའུ་ལེའི་མགོ་བོ་བཞིན་དུ་ཡོད་པའོ། །
དེ་ལྟ་བུའི་གཎྜེ་དེ་སྐྱེ་འགག་གནས་གསུམ་དང་བྲལ་བའི་ཆོས་ཀྱི་སྒྲ་སྒྲོག་པར་བྱེད་པའི་ཆོས་ཀྱི་སྐུའི་ཡུམ་ཆེན་མོར་མོས་པ་བྱས་ནས་མེ་ཏོག་གཏོར་ཞིང་བཀྲ་ཤིས་ཀྱི་ཚིགས་སུ་བཅད་པ་བརྗོད་པ་ནི་རབ་གནས་སོ། །
གང་དུ་འཇོག་པའི་གནས་ནི། མདོར་གང་ཕྱིར་བརྡུང་དེ་བཞག་དགོས་པས། འོག་ཏུ་ཡང་ནི་ཁྲི་བྱས་ལ། །
གཙུག་ལག་ཁང་གི་སྒོ་སྟེང་ངམ། །
ཡང་ན་དབུས་མའི་སྟེང་དུ་བྱ། །
ཞེས་གསུངས་པ་ལྟར། འོག་ཏུ་ཁྲི་བྱ་ཞིང་ན་བཟས་ཀྱང་བརྒྱན་ཏེ་གཅེས་སྤྲས་སུ་བྱ་ཞིང་། བསྟི་སྟང་ཆེན་པོས་གུས་པར་བྱའོ། །
ཇི་ལྟར་བརྡུང་བའི་ཚུལ་ནི། གཙུག་ལག་ཁང་གི་སྟེང་སོགས་ཀུན་གྱི་སྒྲ་གསལ་པོར་ཐོས་པའི་གནས་སུ། ཐོག་མར་དཀོན་མཆོག་གསུམ་དང་གཎྜི་དེ་ལ་ཕྱག་གསུམ་བཙལ་ནས། བསམ་པ་ནི་དེ་བརྡུང་བས་ཆོས་ཀྱི་འཁོར་ལོ་བསྐོར་བར་བསྐུལ་བ་དང་། དེའི་སྒྲ་ལ་སྟོང་པ་ཉིད་དང་། ཕ་རོལ་ཏུ་ཕྱིན་པ་ལ་སོགས་པའི་ཆོས་ཀྱི་སྒྲར་མོས་པ་དང་། ངེས་འབྱུང་གི་བསམ་པ་བརྟན་པོས་བསྟན་པ་དང་སེམས་ཅན་ལ་ཕན་པའི་ཆེད་དུ་བསམ་ནས་སྔོན་ལ་ཤད་ཙ་སྟེ་བཤད་ལན་གསུམ་བྱེད། དེ་ནས་དགེ་ཚུལ་ཡན་གྱི་དགེ་འདུན་མཐའ་དག་འདུ་བའི་དོན་དུ་ནི་རྒྱུད་གསུམ་རྟོག་གསུམ་དང་བཅས་པའི་ཚུལ་དུ་བརྡུང་སྟེ་མཇུག་ཏུ་རྟོག་སྒྲ་ཆེན་པོ་ལེན་གསུམ་བྱའོ། །
རྒྱུད་གསུམ་ནི། ཀླུ་བདུན་གྱིས་ནི་བརྒྱན་པ་ལྟར། །
བསྐྱེད་བའི་རིམ་གྱིས་བརྡུང་བར་བྱ། །
ཞེས་གསུངས་པ་

༼༤༠༠༽
དོན་སངས་རྒྱས་ཀླུ་དབང་གི་རྒྱལ་པོ་ལ་ཀླུ་བདུན་གྱི་བརྒྱན་པ་ལྟར། རྒྱུད་རེ་རེ་ཡང་གཅིག་ནས་བཅོ་བརྒྱད་ཀྱི་བར་དུ་ཇེ་ཆེ་དང་། བཅུ་དགུ་ནས་སོ་དྲུག་གི་བར་དུ་ཇེ་ཆུང་དུ་འགྲོ་བའི་རྒྱུད་གསུམ་སྟེ། སུམ་ཅུ་སོ་དྲུག་ལེན་གསུམ་བསྡོམས་པས་བརྡེག་ཐེང་བརྒྱ་དང་བརྒྱད་དོ། །

དགེ་འདུན་ཟས་ལ་འདུ་བའི་དོན་དུ་ནི་སྔོན་ལ་གཎྜི་ཆུང་ངུ་བརྡུང་། དེ་ནས་མཚམས་བཅད་དེ་རྒྱུད་ཆགས་གསུམ་པ་བྱ་བ་དང་། ལྷུང་བཟེད་སྟ་གོན་བྱ་བ་སོགས་ཀྱི་ལོངས་ཡོད་པར་བྱས་ལ་སླར་ཆེ་བ་བརྡུང་ངོ་། །
དབུས་ནས་གཡས་གཡོན་དུ་དཔག་ཚད་ཕྱེད་དང་གསུམ་ཡོད་པའི་མཚམས་ཆེན་དེར་ནི་གཎྜིའི་སྒྲ་མི་ཐོས་པ་མང་བས་དུང་གཉིས་ཁ་སྦྲད་དེ་འབུད་པ་དང་། ཕྱོགས་བཞིའི་སྒང་མཐོ་སར་རྔ་བོ་ཆེ་བརྡུང་བ་སོགས་བྱེད་དགོས་ཏེ། གཞུང་ལས། བསྡུ་པའི་ཕྱིར་གཎྜི་བརྡུང་ངོ་། །
དེའི་གནས་ནི་ཁང་སྟེང་ངོ་། །
དགེ་འདུན་འདུ་བའི་ཕྱིར་ནི་རྒྱུད་གསུམ་དང་། དེ་སྙེད་ཀྱི་རྟོག་དག་གོ །ཅེས་པ་ནས། ཟན་གྱི་ཕྱིར་འདུ་བའི་དོན་དུ་ནི་གཎྜི་དང་ཆུང་ངུ་གཉིས་ཀ་བརྡུང་ངོ་། བར་དུ་བཅད་དེའོ། །
འགྱང་བས་སོ། །
འདུས་པ་ཆེ་བའི་ཚེ་གཎྜི་བརྡུང་བས་གོ་བར་མི་འགྱུར་བ་ལྟར་ན་དུང་སྒྲས་ཏེ་འབུད་པར་བྱའོ། །
རྔ་བོ་ཆེ་དག་བརྡུང་ངོ་། །
ཞེས་སོ། གཎྜིའི་རྒྱུ་ཚད་བརྡུང་ལུགས་ལ་སོགས་པ་བཤད་ཚོད་དང་མཐུན་པ་བྱས་ན་གང་བསམ་པའི་དོན་འགྲུབ་པ་དང་། ཕྱོགས་ཀུན་དུ་གྲགས་པས་ཁྱབ་པ་དང་། ཆོས་དང་ཟང་ཟིང་གི་ལོངས་སྤྱོད་འཕེལ་བར་འགྱུར་བ་ལ་སོགས་པའི་ཕན་ཡོན་ཡོད་དེ། མདོ་ལས། རྒྱལ་

༼༤༠༡༽
པོ་གང་ཚེ་ཡུལ་འཁོར་དུ། །
གཎྜེ་འདི་ནི་གྲགས་གྱུར་པ། །
དེར་ནི་དཔལ་དང་གྲགས་པ་དང་། །
འདོད་པ་ཇི་བཞིན་ལོངས་སྤྱོད་འགྱུར། །
ཕ་རོལ་གྱིས་ནི་འཇིག་མེད་ཅིང་། །
འབྲས་བུ་རྣམས་ནི་ཉམས་མི་འགྱུར། །
སངས་རྒྱས་བྱིན་བརླབས་འབྱོར་བ་ཡིས། །
དེར་ནི་བདུད་རྣམས་འདུལ་བར་འགྱུར། །
དམྱལ་བ་ཡི་དྭགས་ཇི་སྙེད་རྣམས། །
འཇིག་པར་འགྱུར་བ་ཐེ་ཚོམ་མེད། །
ཐམས་ཅད་སངས་རྒྱས་རྟག་དད་ཅིང་། །
ཐམས་ཅད་ཆོས་ལ་གཞོལ་བར་འགྱུར། །
དེར་ནི་དགེ་འདུན་དུལ་བར་འགྱུར། །
མཁས་པ་རྣམས་ཀྱང་འཕེལ་བར་འགྱུར། །
འདོད་ཆགས་ཞེ་སྡང་གཏི་མུག་རྣམས། །
དེར་ནི་ནུབ་པར་འགྱུར་བ་ཡིན། །
ཆོས་ཀྱི་རྔ་ནི་བརྡུང་བ་ཡིས། །
གང་གི་རྣ་ལམ་གྲགས་གྱུར་ཅིང་། །
དུས་བཞི་དག་ཏུ་ཐོས་པ་ཡིས། །
དེ་རྣམས་བྱང་ཆུབ་ཐོབ་པར་འགྱུར། །
ཞེས་སོ། རྒྱལ་པོ་ཞེས་པ་ནི་རྒྱལ་པོ་གསལ་རྒྱལ་ལ་བོད་པ་ཡིན་ནོ། །
གང་གིས་བརྡུང་བ་ནི་དགེ་ཚུལ་དང་དགེ་སློང་གིས་དུས་རྟག་ཏུ་བརྡུང་དུ་རུང་། ཡན་ལག་བརྒྱད་པའི་གསོ་སྦྱོང་ལ་གནས་པའི་ཚེ་དགེ་བསྙེན་གྱིས་ཀྱང་བརྡུང་དུ་རུང་བར་བཤད་དོ། །
གཎྜེའི་ཐད་ཀྱི་གཞུང་འདི་གཞི་གནས་ཀྱི་སྐབས་ན་ཡོད་ཀྱང་མཁས་པ་དག་གིས་འདིར་དྲངས་ཏེ་བཤད་པ་ནི་སྐྱོན་མེད་ཅིང་ལེགས་པ་ཡིན་ནོ། །
འདིར་དགེ་ཚུལ་གྱི་གསོ་སྦྱོང་ནི་རབ་བྱུང་བསྙེན་པར་མ་རྫོགས་བདག་གིས་སྦྱོར་བ་བསྙེན་པར་རྫོགས་པ་དང་ལྷན་ཅིག་བྱས་ནས་དངོས་གཞི་དགེ་སློང་གི་མདུན་དུ་གསོ་སྦྱོང་གི་བསྔགས་ཚིགས་ལན་གསུམ་

༼༤༠༢༽
བརྗོད་པ་ཡིན་ནོ། །
པཎ་ཆེན་གྱིས་དགེ་ཚུལ་གྱི་གསོ་སྦྱོང་གི་ཚིག་འདི་ལ་ལན་མ་གསུངས་ཀྱང་། བསྟན་བཅོས་འདུལ་བ་བྱེ་བྲག་ཏུ་བཤད་པ་ལས་གསུངས་པས་བསྟན་བཅོས་ཀྱི་ཚིག་ཙམ་ཡིན་གསུངས་པ་ནི་མི་ལེགས་ཏེ། བདག་ཉིད་ཆེན་པོ་ས་པཎ་གྱིས། བསླབ་པ་འཆའ་དང་སྔགས་སྦྱོར་བའི། །
བྱེད་པོ་སངས་རྒྱས་ཡིན་པར་གསུངས། །
ཞེས་གསུངས་པས། འདུལ་བའི་ལས་ཚིག་ཀུན་སངས་རྒྱས་ཀྱི་གསུངས་འབའ་ཞིག་ལས་གཞན་གྱིས་བྱས་པ་ཡེ་མེད་དོ། །
དེའི་རྒྱུ་མཚན་ཡང་གཞན་གྱིས་བྱས་པ་ནི་ལས་ཚིག་ཏུ་འགྱུར་བ་མ་ཡིན་ནོ། །
དགེ་སློང་གི་གསོ་སྦྱོང་གི་སྦྱོར་བ་ནི། ལས་ལ། འདུལ་བའི་སྔ་རོལ་དུ་ལྟུང་བ་ལ་བཤགས་བསྡམས་དང་གསོལ་བའི་ལས་ཀྱིས་བྱིན་གྱིས་བརླབས་པ་བྱེད། མ་གྲུབ་ན་ལས་ལ་འདུས་པའི་དུས་སུ་གསོལ་བའི་ལས་ཀྱིས་ཐུན་མོང་དུ་བྱིན་གྱིས་རློབས་པར་བྱེད་དེ། ལྟུང་མཐུན་བྱིན་བརླབས་སུ་གྲགས་སོ། །

དེ་ནས་དགེ་ཚུལ་རྣམས་ཀྱང་། ཚོགས་ཏེ། དང་པོར་གཙུག་ལག་ཁང་གི་བདག་པོ་ལྷ་རྣམས་ཀྱི་དོན་དུ་མདོ་བསྐུལ་ནས་མདོ་འདོན་པ་དང་། གཞི་བདག་སོགས་ལ་གཏོར་མ་བྱིན་ནས་ཆོས་བཤད་པའི་དོན་དུ་གསོལ་བ་གདབ། སྟོན་པ་དང་ཆོས་ལ་ཕྱག་འཚལ། དེ་ནས་གྲོལ་ནས་གྲོལ་བའི་ལམ་ཡང་སྟོན་ཞེས་སོགས་ཚིགས་བཅད་གཅིག་གིས་དགེ་འདུན་ལ་ཕྱག་འཚལ་ཏེ་བཤགས་པ་བྱ། དེ་ནས་ལྷ་མི་སོགས་ཀུན་ཆོས་ཉན་པ་ལ་བསྐུལ་བའི་དོན་དུ་ཆོས་བསྒྲགས་ཀྱི་མདོ་ཚིགས་སུ་བཅད་པ་ཞི་བ་འདོན། །
དེ་ནས་

༼༤༠༣༽
ཐོག་མར་ཕྱག་འཚལ་བའི་རྒྱུད། བར་དུ་མདོ་འདོན་པའི་རྒྱུད། །
མཐའ་མར་བསྔོ་བའི་རྒྱུད་གསུམ་དང་ལྡན་པའི་སྒོ་ནས་ཚུལ་ཁྲིམས་རྣམ་དག་གི་མདོ་འདོན་པར་བྱེད། དེ་ནས་དགེ་ཚུལ་གྱི་གསོ་སྦྱོང་ཟིན་པའི་རྗེས་སུ་དགེ་ཚུལ་རྣམས་གནས་གཞན་དུ་གཏང་ངོ་། །
གཉིས་པ་དངོས་གཞི་ནི། དགེ་སློང་གང་ཡང་རུང་བ་ཞིག་གིས་ཚུལ་ཤིང་བྲིམ་ནས་དགེ་སློང་གི་གྲངས་གཟུང་སྟེ། སོ་ཐར་གྱི་མདོ་འདོན་པའི་སྒོ་ནས་གསོ་སྦྱོང་བྱེད་པ་ཡིན་ཏེ། གསོ་སྦྱོང་བྱའོ། །
ཟླ་བ་ཕྱེད་ཕྱེད་ཀྱི་ཚེ་བཅོ་ལྔ་ལའོ། །
སོ་སོ་ཐར་པའི་མདོ་འདོན་པས་སོ། །
ཞེས་སོ་དེ་ཡང་སོ་ཐར་གྱི་མདོ་ཚིག་ཕྱེད་ཀྱང་མ་འཁྲུལ་བར་བློ་ལ་ཐོན་པའི་གནས་བརྟན་གྱིས་ཕན་ཡོན་གྱི་བསྟོད་པ་དང་གླིང་གཞི་འདོན། དགེ་འདུན་ཐུགས་བསྟུན་པའི་ཕྱིར་གསོལ་བ་འབའ་ཞིག་པའི་ལས་བྱས་ལ་ཚེ་དང་ལྡན་པ་དག་ལྟུང་བ་གང་དང་གང་བྱུང་བ་གསལ་པོར་སྨོས་ལ་འཐོལ་བ་དང་བཤགས་པ་གྱིས་ཤིག དེ་ལྟར་མ་བྱས་ན་གསོ་སྦྱོང་ལ་ཕན་ཡོན་མེད་པའི་སྟེང་དུ་ཤེས་བཞིན་དུ་བརྫུན་གྱི་ཉེས་པས་གོས་པར་འགྱུར་རོ། །
ཞེས་ལན་གསུམ་དུ་བསྒྲགས་ནས་ལྟུང་བ་ཡོད་པ་རྣམས་འཐོལ་བ་དང་བཤགས་སུ་བཅུག དེ་ནས་ཕམ་པ་སོགས་གང་ལ་རྩམ་པའི་སྡེ་ཚན་དེ་ནི་རྫོགས་པར་བྱ་དགོས། །
བཞི་པ་ལྟུང་བྱེད་ཀྱི་སྡེ་ཚན་ལ་རེག་ན། མདོ་རིལ་གྱི་འདོན་པར་བྱ་བ་སྐབས་སུ་བབ་ཅིང་མཛེས་པ་ཡིན་ནོ། །
དེ་ལྟར་ཟླ་བ་ཕྱེད་ཕྱེད་དུ་གསོ་སྦྱོང་བྱས་པས་ཟླ་བ་ཕྱེད་རེའི་སྡིག་པའི་ལྟུང་བ་

༼༤༠༤༽
ཀུན་ཡོངས་སུ་དག་པར་བྱེད་པས་ན་སྡིག་པའི་སྨན་གྱི་གསོ་སྦྱོང་ཞེས་ཀྱང་བྱ་སྟེ། ཚིག་ལེར། གསོ་སྦྱོང་ཟླ་ཕྱེད་རེ་རེ་ཡི། །
སྡིག་རྣམས་ཡོངས་སུ་དག་ཕྱིར་རོ། །
ཞེས་དང་། གཞུང་འདིར་གསལ་བ་དང་རྣམ་པར་དག་པ་འཛིན་དུ་གཞུག་པ་སྔར་བྱ་ཞིང་དེ་འདོན་ཏོ། །
གླེང་གཞི་འདོན་པ་དང་། གསོལ་བ་ནི་ཚིག་ཏུ་བརྗོད་པ་ཉིད་ཀྱིས་བསྒྲུབ་པར་བྱ་བ་ཡིན་ནོ། །
ལྷག་མ་ནི་ཐོས་པ་སྒྲགས་པས་ཀྱང་ངོ་། །
རྩམ་པའི་སྡེ་ཚན་ནི་རྫོགས་པར་བྱ་དགོས་སོ། །
བཞི་པ་ལ་རེག་ན་རིལ་གྱིས་སོ། འདི་ལ་ཟླ་བ་ཕྱེད་འདས་པའི་སོ་སོར་བརྟགས་པར་བྱའོ། །
བཤགས་པ་བྱེད་པ་ལ་གསོ་སྦྱོང་གི་གྲལ་དེར་ལྟུང་བ་རིགས་མཐུན་གྱི་མ་གོས་པ་ཅི་རིགས་པ་ཡོང་དགོས་ལ། གལ་ཏེ་ཐམས་ཅད་ལྟུང་བ་རིགས་མཐུན་དང་ལྡན་པ་འབའ་ཞིག་ཡིན་ན། དགེ་སློང་འགའ་ཞིག་ལྟུང་བ་ཕྱིར་བཅོས་ལ་གནས་གཞན་དུ་བཏང་ལ་དེ་འཁོར་བ་དང་བཤགས་པ་བྱ། ལྟུང་བ་ལྕི་བ་བཤགས་པས་མི་འདག་པ་ཡིན་ཀྱང་། གསོ་སྦྱོང་གི་དུས་སུ་བཤགས་པས་ཅུང་ཟད་ཡངས་པར་འགྱུར་པའི་ཕན་ཡོན་ཡོད། དགེ་སློང་འགའ་ཞིག་ཕྱིར་བཅོས་ལ་གཏོང་བ་མ་གྲུབ་ན་ལྟུང་བ་ཐུན་མོང་དུ་བྱིན་གྱིས་བརླབས་པའི་ཕྱིར་གསོལ་བ་འབའ་ཞིག་པའི་ལས་བྱ་བ་གལ་ཆེ་སྟེ། ཇི་སྐད་དུ། གལ་ཏེ་ཚེས་བཅོ་ལྔ་ལ་ཐམས་ཅད་ཀྱིས་ལྟུང་བ་ཤེས་སམ། ཡིད་གཉིས་སུ་གྱུར་ན་ལེན་པར་བྱེད་པ་བསྒྲུབ་པའི་ཕྱིར་དགེ་སློང་འགའ་ཞིག་ཕྱིར་བཅོས་པའི་དོན་དུ་གནས་གཞན་དུ་བཏང་བར་བྱའོ། །

མ་གྲུབ་ན་བྱིན་གྱིས་བརླབས་

༼༤༠༥༽
པའི་ཕྱིར་གསོལ་བ་བྱ་བར་འདོད་པར་བྱའོ། །
ཞེས་སོ། གསོ་སྦྱོང་ལ་གྲངས་ནི་ཉུང་མཐའ་དགེ་སློང་བཞི་ཚང་དགོས་ལ། མ་ཚང་ན་གསོ་སྦྱོང་ཡོད་པའི་གནས་གཞན་དུ་ཕྱིན་ནས་དེ་བྱེད་པའམ། ཡང་ན་རང་གི་གནས་དེར་གསོ་སྦྱོང་བྱིན་གྱིས་བརླབས་པའི་བསྔགས་ཚིག་ལན་གསུམ་བརྗོད་པར་བྱ་སྟེ། །
འདི་ལ་འགའ་ཞིག་བྱིན་གྱིས་བརླབས་པའི་གསོ་སྦྱོང་ཞེས་ཀྱང་འདོགས་མོད། དོན་ལ་ནི་གསོ་སྦྱོང་བྱིན་གྱིས་བརླབས་པའི་ཆོ་ག་ཡིན་ནོ། །
དགག་དབྱེ་བྱས་པས་གསོ་སྦྱོང་གི་གོ་ཆོད་པ་ནི་དགག་དབྱེའི་གསོ་སྦྱོང་ཡིན་ཏེ། གཞུང་འདིར། དགག་དབྱེ་བྱས་པས་འདི་མ་གྲུབ་པ་ཉིད་མ་ཡིན་ནོ། །
ཞེས་དང་། ཚིག་ལེར་སྡིག་པའི་སྨན་གྱི་གསོ་སྦྱོང་ནི། །
དགག་དབྱེ་བྱས་ནས་ཡང་མི་བྱ། །
གསོ་སྦྱོང་དག་པར་བྱ་ཕྱིར་ཏེ། །
དགག་དབྱེ་ཡང་ནི་དེ་ཉིད་ཡིན། །
ཞེས་སོ། གཞན་ཡང་གནོད་པ་བཟློག་པའི་དང་། རྩོད་པ་འདུམ་པའི་དང་། བཀྲ་ཤིས་པའི་གསོ་སྦྱོང་རྣམས་ཀྱང་འདུལ་བ་དང་འབྲལ་ཞིང་དགེ་འདུན་གྱིས་བྱ་བའི་གསོ་སྦྱོང་ཡིན་ནོ། །
མདོར་བསྡུས་པའི་གསོ་སྦྱོང་ཡང་ལུང་ཁུངས་མ་མཐོང་མོད། འདུལ་འཛིན་དག་གི་ཕྱག་ལེན་ལ་བྱུང་བར་གནང་སྟེ། གསོ་སྦྱོང་གི་དུས་ལ་བབ་པ་ན་སྡིག་པ་ཅི་ཡང་མི་བྱ་ཞིང་ཞེས་སོགས་ཚིགས་སུ་བཅད་པ་གཉིས་ཙམ་འདོན་པར་བྱེད་པའོ། སྒྲ་དོན་ནི། དགེ་བ་གསོ་ཤིང་སྡིག་པ་སྦྱོང་བས་ན་གསོ་སྦྱོང་ཞེས་བྱའོ། །
གསུམ་པ་རྗེས་ནི། སོ་སོ་ཐར་པ་སྟོན་པ་ཡི། །
བསོད་ནམས་གྲུབ་པ་གང་ཡིན་པ། དེས་ནི་འཇིག་རྟེན་མ་ལུས་པ། །
ཐུབ་དབང་གོ་འཕང་ཐོབ་པར་ཤོག །ཅེས་པའི་བསྔོ་བ་དང་བཀྲ་

༼༤༠༦༽
ཤིས་བྱེད་པའོ། །
མཐུན་པའི་གསོ་སྦྱོང་ཀུན་ཟླ་བ་ཕྱེད་ཀྱི་ཚེས་བཅོ་ལྔ་ལ་བྱེད་པར་གསུངས་པས་ཀུན་ཚེས་ཞག་གི་གསོ་སྦྱོང་བཅོ་ལྔ་པ་ཡིན་ལ། ཉིན་ཞག་གི་གསོ་སྦྱོང་བཅུ་བཞི་པ་དྲུག་ཡོད་དེ། ལོ་དྲི་བར། རྒྱལ་དང་དབོ་དང་ས་ག་དང་། །
ཆུ་སྟོད་ཁྲུམ་དང་སྨིན་དྲུག་ཅན། འདི་རྣམས་ཀྱི་ནི་ནག་པོའི་ཕྱོགས། ཟླ་ཕྱེད་གསོ་སྦྱོང་བཅུ་བཞི་པ། །
ཞེས་སོ། །
བཅུ་བཞི་པ་ལ་གསོ་སྦྱོང་ཞག་མི་ཐུབ་ཞེས་ཀྱང་བྱ། རྒྱུ་མཚན་ནི། ལོ་རེ་ལ་ཟླ་བ་བཅུ་གཉིས་ཡོད་པའི་ཟླ་བ་གཉིས་གཉིས་ནས་ཉིན་ཞག་རེ་ཆད་ཡོད་པ་རྩིས་དང་བསྟུན་པས་ཤེས་པར་བྱས་ལ་དེའི་ཚེ་གསོ་སྦྱོང་བཅུ་བཞི་པ་བྱ་སྟེ། དཔེར་བརྗོད་ན། སྨིན་དྲུག་གི་ཟླ་བའི་མར་ངོའི་མཇུག་གི་འཇིག་རྟེན་ཡོངས་གྲགས་ཀྱི་ཉི་ཤུ་དགུའི་ཉིན་སྔར་ཁྲུམ་ཟླ་བའི་གསོ་སྦྱོང་བཅུ་བཞི་པ་སོང་མཚམས་ནས་བགྲངས་བའི་ཉིན་ཞག་དེ་དགུ་བའི་སྟེང་ཡིན་ཀྱང་ཚེས་ཞག་དྲུག་ཅུ་པར་སླེབ་པས་དེའི་ཚེས་ཉི་ཤུ་དགུའི་ཐ་སྙད་དོར་ནས། མར་ངོའི་ཚེས་ཞག་བཅོ་ལྔ་པར་བྱས་ཏེ་གསོ་སྦྱོང་བྱས་པ་ན། ཚེས་ཞག་གི་བཅོ་ལྔ་པ་ཡིན་ཀྱང་། སྨིན་དྲུག་གི་མར་ངོའི་ཚེས་གཅིག་ནས་བགྲངས་པའི་ཉིན་ཞག་བཅུ་བཞི་པ་ལ་འབྱུང་བས་གསོ་སྦྱོང་བཅུ་བཞི་པ་བྱའོ། །
དེ་བཞིན་དུ་མར་ངོ་སྔོན་འགྲོ་བྱས་ཏེ་སྨིན་དྲུག་གི་བཅུ་བཞི་པ་སོང་ནས་སྨིན་དྲུག་གི་ཡར་ངོའི་ཟླ་བ་ཕྱེད་དང་། མགོ་ཟླ་བ་རིལ་པོ། རྒྱལ་ཟླ་བའི་མར་ངོའི་ཟླ་ཕྱེད་རྣམས་སྡོམ་པས་ཚེས་ཞག་གི་དབང་དུ་བྱས་པའི་ཟླ་བ་གཉིས་འབྱུང་བ་དེ་བས་ན་རྒྱལ་ཟླའི་མར་ངོའི་ཉིན་ཞག་གི་བཅུ་བཞི་པ་འཇིག་རྟེན་པའི་ཉི་ཤུ་དགུར་གྲགས་

༼༤༠༧༽
པ། ཚེས་ཞག་གི་བཅོ་ལྔ་པ་ལ་གསོ་སྦྱོང་བྱས་པ་ནས་བཟུང་ཁྲུམ་ཟླ་བའི་མར་ངོའི་ཉིན་ཞག་གི་བཅུ་བཞི་པ་ལ་གསོ་སྦྱོང་བྱས་པའི་བར་དང་། སྨིན་དྲུག་གི་བཅུ་བཞི་པ་བསྡོམས་པས་གསོ་སྦྱོང་བཅུ་བཞི་པ་དྲུག་ཡོད་དོ། །

མགོ་ཟླ་བ་སོགས་ཟླ་བ་གཞན་དྲུག་གི་ཡར་ངོ་མར་ངོའི་གསོ་སྦྱོང་གཉིས་གཉིས་དང་། བཅུ་བཞི་པ་འབྱུང་བའི་དུས་ཀྱི་རྒྱལ་ཟླ་བ་སོགས་དྲུག་གི་ཡར་ངོའི་གསོ་སྦྱོང་རྣམས་ནི་ཚེས་ཞག་དང་ཉིན་ཞག་གཉིས་ཀའི་གསོ་སྦྱོང་བཅོ་ལྔ་པ་ཡིན་པས་ཉིན་ཞག་གི་གསོ་སྦྱོང་བཅོ་ལྔ་པ་བཅོ་བརྒྱད་ཡོད་དོ། །
དེས་ན་ལོ་རེ་ལ་ཟླ་བ་ཤོལ་མེད་པའི་ཚེ་མཐུན་པའི་གསོ་སྦྱོང་ཉི་ཤུ་རྩ་བཞི་རེ་འབྱུང་། ཟླ་བཤོལ་བྱུང་ན་དེའི་ཡར་ངོ་མར་ངོའི་གཉིས་ཏེ་ཉི་ཤུ་རྩ་དྲུག་འབྱུང་ངོ་། འོ་ན་ཟླ་བ་གཉིས་རེ་ནས་ཞག་མི་ཐུབ་པ་དེ་འབྱུང་ན། དགུན་དང་དཔྱིད་དང་དབྱར་རྣམས་ཀྱི། །
ཟླ་བ་ཕྱེད་དང་གཉིས་འདས་ཤིང་། །
ཟླ་བ་ཕྱེད་ནི་ལུས་པ་ན། །
མཁས་པས་ཞག་མི་ཐུབ་པ་དོར། །
ཞེས་གསུངས་པ་དང་འགལ་ལོ་ཞེ་ན། དེ་ནི་མི་འགལ་ཞིང་གནད་ཅིག་པ་ཡིན་ཏེ། དགུན་དང་དཔྱིད་དང་དབྱར་རྣམས་ཀྱི། །
ཟླ་བ་ཕྱེད་དང་གཉིས་འདས་ཤིང་། །
ཟླ་བ་ཕྱེད་ནི་ལུས་པ་ན། མཁས་པས་ཞག་མི་ཐུབ་པ་དོར། །
ཞེས་གསུངས་པ་དང་འགལ་ལོ་ཞེ་ན། དེ་ནི་མི་འགལ་ཞིང་གནད་ཅིག་པ་ཡིན་ཏེ། རྒྱལ་ཟླའི་མར་ངོའི་གསོ་སྦྱོང་བཅུ་བཞི་པའི་ཚེ་དགུན་གྱི་ཟླ་བ་ཕྱེད་དང་གཉིས་ཙམ་འདས་པའི་དུས་ཡིན་ཀྱང་། དེའི་སྔོན་དུ་སྨིན་དྲུག་གི་ཡར་ངོའི་ཟླ་བ་ཕྱེད་སོང་བས་ཟླ་བ་གཉིས་འགྲོ་བ་སོགས་རིགས་བགྲེ་ཏེ་ཤེས་པར་བྱའོ། །
མདོར་ན་གསོ་སྦྱོང་བཅུ་བཞི་པ་སྔ་མ་དེ་སོང་བ་ནས་བཅུ་བཞི་པ་ཕྱི་མ་བྱ་བའི་ཉིན་དེའི་བར་ལ་ཚེས་ཞག་གི་ཟླ་བ་གཉིས་རེ་ཚང་བར་ཤེས་པར་བྱ་སྟེ། གཞུང་འདིར་ཉིན་ཞག་གཅིག་གིས་མི་

༼༤༠༨༽
ཆོག་པར་བྱའོ། །
དུས་ཚིགས་རྣམས་ཀྱི་ཟླ་བ་ཕྱེད་ལུས་པ་ཉིད་ལའོ། །
ཞེས་དང་། དེའི་འགྲེལ་པར། ཉི་མ་གཅིག་ཆད་པ་དེ་ཉིད་ས་སྟོང་དུ་དོར་བར་ཟད་ཀྱི་ཞེས་པ་ནས། གསོ་སྦྱོང་བཅུ་བཞི་པ་བྱ་བའི་ཉི་མ་དེ་ཉིད་ཚེས་བཅོ་ལྔ་ཡིན་པའི་ཕྱིར་རོ། །
ཞེས་པ་དང་། ཚིག་ལེར་ཁ་བ་གསོས་ཀ་དབྱར་རྣམས་ཀྱི། །
ཟླ་བ་གཉིས་དང་བཞི་ཡི་ནི། །
མར་གྱི་དོ་ལ་བཅུ་བཞི་པའི། །
གསོ་སྦྱོང་སྡོམ་བརྩོན་དག་གིས་བྱ། །
ཞེས་སོ། དེ་ལྟར་ན་དགུན་དང་དཔྱིད་དང་དབྱར་རྣམས་ཀྱི། ཟླ་བ་ཕྱེད་དང་བཞི་འདས་ཤིང་། ཞེས་སོགས་ཀྱང་དོན་གྱི་ཐོབ་པར་ཤེས་པར་བྱའོ། །
གནོད་པ་བཟློག་པའི་གསོ་སྦྱོང་སོགས་གསུམ་ནི་ཚེས་གྲངས་གང་ལ་འབྱུང་གི་ངེས་པ་མེད་དེ། ནམ་དགོས་པའི་དུས་དང་བསྟུན་ནས་བྱ་བ་ཡིན་ནོ། །
ཇི་སྐད་དུ། འདི་ལ་རྒྱུ་ནི་དེའི་དུས་ཉིད་དུའོ། །
ཞེས་སོ། གོང་དུ་གཞི་གནས་ཀྱི་སྐབས་སུ་སྤོང་བ་པ་འདུ་བའི་དོན་དུ་འཁར་སིལ་གསུངས་པའི་དགོས་པ་ནི། བསམ་གཏན་པ་རྣམས་བསམ་གཏན་ལས་དལ་བུས་སློང་བའི་ཆེད་ཡིན་ཏེ། སྒྲ་ལྡན་འཁར་སིལ་འཁྲོལ་བ་ནི། །
བསམ་གཏན་པ་རྣམས་གོ་བྱེད་ཉིད། །
ཅེས་སོ། འདིའི་མཚན་དོན་ནི། །
དུམ་བུ་གསུམ་བྱས་པ་བསླབ་པ་གསུམ་གྱི་བརྡའ། སྦུབས་སྟོང་པ་ནི་ཆོས་ཐམས་ཅད་སྟོང་པའི་བརྡའ། སྟོད་སྨད་གཉིས་ལྕགས་ལས་བྱས་པ་ནི་ཚུལ་ཁྲིམས་དང་། ཤེས་རབ་ཀྱི་བསླབ་པས་སྤང་བྱ་རྣམས་ཕར་ལ་འཇོམས་ཤིང་ཚུར་མི་ཚུགས་པའི་བརྡའ། བར་ཤིང་

༼༤༠༩༽
ལས་བྱས་པ་ནི་ཏིང་ངེ་འཛིན་གྱི་བསླབ་པ་མཚོན་ཏེ། ཏིང་ངེ་འཛིན་སྐྱེས་ན་སེམས་ལས་སུ་རུང་ཞིང་མཉེན་པའི་བརྡའ་ཡར་རྩེ་ལ་ཅུང་གཞོགས་བརྒྱད་བྱས་པ་ནི་འཕགས་ལམ་ཡན་ལག་བརྒྱད། ཨ་ལོང་གཅིག་ཡོད་པ་ནི་ཆོས་ཀྱི་འཁོར་ལོ་གཅིག་བསྐོར་བའི་བརྡའ། རྭ་བཞི་ནི་འཕགས་པའི་བདེན་པ་བཞི། རྭ་གཉིས་ནི་དོན་དམ་དང་ཀུན་རྫོབ་ཀྱི་བདེན་པ། རྭ་ལ་བཏགས་པའི་ཨ་ལོང་བཅུ་གཉིས་ནི་གསུང་རབ་ཡན་ལག་བཅུ་གཉིས། སྟེང་གི་མཆོད་རྟེན་གཉིས་ནི་ཆོས་སྐུ་དང་། གཟུགས་སྐུ།

 ལྕགས་ཀྱུ་ནི་འགྲོ་བ་ངན་སོང་ནས་འདྲེན་པ་མཚོན། མར་རྩེའི་རྒྱ་མདུད་ནི་ངན་སོང་གི་སྒོ་འགེགས་པ། འབྲེང་པས་བཀྲིས་པ་ནི་བསླབ་པ་གསུམ་ཟུང་དུ་འབྲེལ་བ། །
ལྕགས་སྟེང་མ་ལ་རྒྱ་མདུད་བྱས་པ་ནི་མཐོ་རིས་དང་ཐར་པའི་སྒོ་ཕྱེ་བ་མཚོན། འོག་མ་ལ་བདུན་གཞོགས་བྱས་པ་ནི་བྱང་ཆུབ་ཡན་ལག་བདུན་མཚོན་པར་བཤད་དོ། །
གྲོང་དུ་བསོད་སྙོམས་ལ་རྒྱུ་བ་ན། ཁྱིམ་པ་རྣམས་ལ་གོ་བར་བྱེད་པའི་བརྡའ་དང་། ཁྱི་བསྲུང་བར་བྱེད་པས་ཁྱི་སྐྲོད་ཅེས་ཀྱང་བྱའོ། །
མིང་གི་རྣམ་གྲངས་གཞན་སྲེག་ཤང་དང་། སིལ་བྱེད་ཅེས་ཀྱང་བྱའོ། །
གོང་དུ་སོ་ཐར་གྱི་མདོ་འདོན་པའི་སྐབས་དེ་ལ་དོགས་པ་འདི་འབྱུང་སྟེ། །
གླེང་དང་གསོལ་བ་ཚིག་བརྗོད་སྒྲུབ་པར་བྱེད། །
ལྷག་མ་ཐོས་པ་བསྒྲགས་པས་སྒྲུབ་ཅེས་པ། །
དེ་ལ་ཚིག་བརྗོད་ཐོས་བསྒྲགས་ཁྱད་པར་ཅི། །
ལྷག་མ་ཚིག་ཏུ་བརྗོད་པ་མི་འཐད་དམ། །
གསོ་སྦྱོང་བསྟན་ཟིན་ཏོ། །
གཉིས་པ་དབྱར་གནས་

༼༤༡༠༽
ཀྱི་གཞི་ལ་ལྔ་སྟེ། ནམ་ལེན་པའི་དུས་དང་ཡུན་ཚད་བཤད་པ། སྔོན་དུ་འགྲོ་བའི་སྦྱོར་བ། དངོས་གཞི་ཁས་བླངས་ནས་བསྲུང་བའི་ཚུལ། ཆོས་ལྡན་གྱི་བྱ་བ་ལ་བྱིན་གྱིས་བརླབས་པ། ཡུན་ཚད་ལ་དམིགས་བསལ་བསྟན་པའོ། །
དང་པོ་ནི། གཞུང་འདིར། དབྱར་གནས་པ་ཁས་བླངས་པར་བྱའོ། །
ཟླ་བ་གསུམ་དུའོ། །
ཚེས་བཅུ་དྲུག་ལའོ། །
དབྱར་ཟླ་འབྲིང་པོ་ཉའི་ཕྱི་དེའི་ཉིན་པར་གྱིའོ། །
དབྱར་ཟླ་ཐ་ཆུང་ཉའི་འོ། །
ཞེས་གསུངས་པ་ལྟར། འཇིག་རྟེན་ཡོངས་གྲགས་ཀྱི་དབྱར་ཟླ་འབྲིང་པོའི་ཚེས་བཅུ་དྲུག དེ་ལ་འདུལ་བ་པས་གྲོ་ཞུན་ཟླ་བའི་མར་ངོའི་ཚེས་གཅིག་ཏུ་བརྗོད་པ། དེའི་ཉིན་ཁས་ལེན་ལ། ཡུན་ནི་དེ་ནས་བགྲངས་བའི་ཟླ་བ་གསུམ་གྱི་བར་དུ་ཁས་ལེན་ཏེ། སྟོན་ཟླ་འབྲིང་པོའི་ཡར་ངོའི་ཚེས་བཅོ་ལྔའི་བར་རོ། །
དབྱར་ཕྱི་མ་ནི་འཇིག་རྟེན་ཡོངས་གྲགས་ཀྱི་དབྱར་ཐ་ཆུང་གི་ཉའི་ཕྱི་དེ་ཉིན་བར་སྟེ་ཚེས་བཅུ་དྲུག་དེ་ལ་འདུལ་བ་པས་ཁྲུམ་ཟླའི་མར་ངོའི་ཚེས་གཅིག་ཏུ་གྲགས་པའི་ཉིན་ཁས་ལེན་ལ། ཚད་ནི་དེ་ནས་བགྲངས་བའི་ཟླ་བ་གསུམ་གྱི་བར་ཏེ། སྨིན་དྲུག་གི་ཡར་ངོའི་བཅོ་ལྔའི་བར་རོ། །
དེ་སྐད་དུ་ཚིག་ལེར། གྲོ་ཞུན་ཅན་གྱི་ཚེས་གཅིག་ནས། །
སྔ་མའི་དབྱར་དེ་གཙོ་བོ་ཡིན། །
དེ་ཉིད་ཁྲུམ་གྱི་ཟླ་བ་ཡི། ཚེས་གཅིག་ནས་ནི་ཕྱི་མར་གྲགས། །
ཞེས་སོ། །
འདི་ལ་ཆོས་ཀྱི་སྤྱན་ལྡན་བུ་སྟོན་རིན་པོ་ཆེའི་གསུངས་ལས། བསྟན་བཅོས་ལས་བཤད་ཚོད་དེ་ལྟར་ཡིན་ནའང་དུས་ཚོད་རིམ་གྱིས་འཆུགས་པའི་དབང་གིས་དེང་སང་ལག་ལེན་ལ་དེ་ལྟར་བྱེད་པ་མ་

༼༤༡༡༽
ཡིན་ཏེ། ཡིན་ན་ཆར་ཆུའི་སྒང་ཡོལ་ནས་དབྱར་གནས་བྱེད་དགོས་པ་དང་། དགག་དབྱེ་དགུན་གྱི་མགོ་སྒང་ལ་འབྱུང་བ་སོགས་ཀྱི་ཉེས་པ་ཡོད་དོ། །
དེས་ན་འདི་ལྟར་ཡིན་ཏེ། དྲང་སྲོང་རྔ་བོང་གི་དུས་སོགས་འཇིག་རྟེན་རྒན་པོའི་དུས་དེ་ལས་སྟོན་པ་འཇིག་རྟེན་དུ་བྱོན་པའི་དུས་སུ་ཉི་མ་ལྡོག་པ་ཟླ་བ་གཅིག་གི་སྔ་བར་སོང་ཡོད་པ་ཡིན་ཏེ། རྔ་བོང་གི་དུས་དེར་སྨིན་དྲུག་ཟླ་བ་ལ་ཉིན་མཚན་མཉམ་པ་འབྱུང་བར་བཤད་ལ། སྟོན་པ་བྱོན་པའི་དུས་སུ་སྟོན་ཉིན་མཚན་མཉམ་པའི་དུས་ནི་སྔ་མ་དེ་ལས་ཟླ་བ་གཅིག་གི་སྔ་བར་བཤད། དེང་སང་ནི་དེ་ལས་ཀྱང་ཞག་བཅུ་གསུམ་ལྷག་ཙམ་གྱི་སྔ་བར་སོང་ཡོད་པས་སོ། །
ཞེས་པའི་སྒྲུབ་བྱེད་བཀོད་ནས་ཧོར་ཟླ་ལྔ་པ་སྣྲོན་གྱི་ཟླ་བ་ཡར་ངོ་སྔོན་དུ་འགྲོ་བའི་ཧྲིལ་པོ་འདི་དབྱར་ཟླ་འབྲིང་པོར་བཤད་ནས། དེའི་ཚེས་བཅུ་དྲུག་ནས་དབྱར་སྔ་མ་ཁས་ལེན་པའི་རྣམ་གཞག་མཛད་ཅིང་། དེ་ཉིད་ཁ་ཆེ་པཎ་ཆེན་གྱི་ཕྱག་ལེན་དང་། གྲུབ་མཐའ་གཉིས་ཀ་ཡིན་ནོ། །

ཞེས་བཞེད་དོ། །
དེ་ལྟར་ཆར་ཆུའི་སྒང་ཡོལ་པར་འགྱུར་བ་དང་། དགག་དབྱེ་དགུན་གྱི་མགོ་ལ་འབྱུང་བའི་ཉེས་པ་རྣམས་བསྟན་བཅོས་ནས་བཤད་པ་ལྟར་གྱི་དབྱར་ཕྱི་མ་ཁས་ལེན་ལ་འཇུག་ཤས་ཆེ་བ་དང་། ཁྱད་པར་དབྱར་ཁས་ལེན་འདི་གཙོ་བོར་ནི་སྲོག་ཆགས་ལ་གནོད་པ་སྤང་བའི་ཆེད་ཡིན་པས་སྣྲོན་ཟླ་བ་ནས་དབྱར་ཁས་ལེན་ཐུབ་ན་སྐྱོན་མེད་ཅིང་ཤིན་དུ་ལེགས་པ་ཡིན་ནོ། །
གླེང་གཞི་ནི། སྟོན་པ་རྒྱལ་བྱེད་ཀྱི་ཚལ་ན་བཞུགས་པའི་ཚེ་དགེ་སློང་རྣམས་དབྱར་ལྗོངས་རྒྱུ་བ་ལ། ཕྱི་རོལ་པ་དག་གིས་

༼༤༡༢༽
བྱ་ཁུ་ཏ་ཡང་དབྱར་ཟླ་བ་བཞི་ཚང་བར་ཚང་དུ་ཞུམ་ཞུམ་པོར་འདུག་པ་ལས་དགེ་སྦྱོང་མགོ་རེག་པ་འདི་དག་ནི་དབྱར་ཡང་ཕྱོགས་སུ་རྒྱུགས་ཏེ་སྲོག་ཆགས་རྣམས་གསོད་པར་བྱེད་དོ། །
ཅེས་འཕྱའ་བ་ལ་བརྟེན་ནས་སྟོན་པས་དབྱར་གནས་པ་ཁས་བླངས་པར་བྱའོ། །
ཞེས་དབྱར་གནས་བཅའ་བ་མཛད་དོ། །
སྲོག་ཆགས་ལ་གནོད་པ་སྤོང་བར་མ་ཟད་དགོས་པ་གཞན་ཡང་ཤིན་ཏུ་མང་བ་ཡོད་དེ། དབྱར་གནས་པའི་དུས་དེར་ཆོས་འཆད་ཉན་སོགས་ཀྱི་ཐོས་བསམ་དང་སྒོམ་པ་འཕེལ་བ་དང་། དེའི་བར་ལ་གནས་རལ་བ་དང་གྲུམ་པ་བཅོས་པ་དང་། དབྱར་ནང་དུ་ལྟུང་བ་གླེང་བ་སོགས་མི་བྱེད་པས་རྩོད་པ་མེད་པ་དང་། དེ་ལས་དགེ་འདུན་བྱེ་བ་ལ་སོགས་པའི་ཉེས་པ་མི་འབྱུང་བ་དང་། དབྱར་གྱི་རྙེད་པས་དགེ་འདུན་ཆོས་དང་མཐུན་པར་འཚོ་བ་དང་། དབྱར་གནས་པ་ལས་སྲ་རྐྱང་དང་དགག་དབྱེ་འབྱུང་ཞིང་། སྲ་རྐྱང་ལས་ཕན་ཡོན་བཅུ་ལ་སོགས་པ་བཤད་པ་དང་། དགག་དབྱེ་ལས་ནི་བསླབ་པ་ཡོངས་སུ་སྦྱོང་བར་མ་ཟད་ལྟུང་བ་གླེང་བའི་སྐབས་རིགས་པར་ཕྱེ་བ་ཡིན་པས། འདིར་ལྟུང་བ་གླེང་ཀྱང་ལྟུང་ཕྱིར་གྱི་རྩོད་པ་མི་འབྱུང་བ་སོགས་དང་། གནས་དབྱུང་དང་། ནན་ཏུར་མི་འབྱུང་བ་ལ་སོགས་པའི་ཕན་ཡོན་ཤིན་ཏུ་མང་ངོ་། །
དབྱར་ཁས་ལེན་པའི་གང་ཟག་ནི། དགེ་སློང་ཕ་མ་སོགས་རབ་བྱུང་སྡེ་ལྔ་ཆར་གྱི་ཁས་ལེན་པ། དགེ་ཚུལ་དག་འབའ་ཞིག་འཚོགས་པས་ནི་བཞི་ཡན་གྱི་ཚོགས་སུ་ལོང་ཀྱང་ཁས་ལེན་དུ་མི་རུང་། དེར་མ་ཟད་བསྙེན་པར་རྫོགས་ནས་ལོ་བཅུ་མ་ལོན་པའི་དགེ་སློང་

༼༤༡༣༽
འབའ་ཞིག་ཚོགས་པས་ཀྱང་ཁས་ལེན་དུ་མི་རུང་སྟེ་གང་ཟག་རང་དབང་ཅན་མ་ཡིན་པས་སོ། །
འོན་ཀྱང་དགེ་སློང་དེ་དག་གིས་ཆོ་ག་བྱས་ན་ལས་མི་ཆགས་པ་ནི་མ་ཡིན་ཏེ། །
ཇི་སྐད་དུ། སྡེ་བ་ལྔ་ཆར་གྱིས་ཀྱང་གནས་པར་ཁས་བླང་པར་བྱ་བ་ཉིད་ཡིན་ནོ། །
དགེ་ཚུལ་དག་འབའ་ཞིག་གིས་ནི་མ་ཡིན་ནོ། །
ལོ་མ་ཚང་བ་དག་གིས་ཀྱང་ངོ་། །
དེ་དག་ལ་ཁས་བླངས་བ་མི་ཆགས་པ་ཉིད་ནི་མ་ཡིན་ནོ། །
ཞེས་དང་། ཚིག་ལེར། དགེ་སློང་དགེ་སློང་མ་ལ་སོགས། །
ལྔ་པོ་རྣམས་ལ་སྟོན་པ་ཡིས། །
དབྱར་གནས་པ་དང་དེ་ཡི་མཐར། །
དགག་དབྱེ་རྗེས་སུ་གནང་བ་ཡིན། །
ཞེས་སོ། །
གཉིས་པ་སྦྱོར་བ་ནི། ཞག་བཅུའི་ཟླ་བ་ཕྱེད་ནས་དབྱར་གནས་འབྱུང་བར་འགྱུར་བ་ན་དབྱར་ཁས་ལེན་པའི་གནས་ཀྱི་གཙུག་ལག་ཁང་བྱི་དོར་བྱ་ཞིང་། གནས་དང་གནས་མལ་སྟ་གོན་བྱས་ལ་ཚེས་བཅོ་ལྔའི་ཉིན་གནས་མལ་སྟོབས་པའི་དགེ་སློང་ཁྱད་ཆོས་བཅུ་དང་ལྡན་པ་གཅིག་གམ་གཉིས་ལ་སོགས་པ་ཇི་ཙམ་དགོས་པ་གསོལ་བ་དང་གཉིས་ཀྱི་ལས་ཀྱིས་བསྐོ་དགོས་ཏེ། ཇི་སྐད་དུ། དེ་སྟོབས་པ་བསྐོ་བར་བྱའོ། །
མི་ནུས་ན་དུ་མའོ། །
ཞེས་གསུངས་པའི་ཕྱིར། ཁྱད་ཆོས་བཅུ་ནི། བསྙེན་རྫོགས་ཀྱི་སྡོམ་པ་རྣམ་དག་དང་ལྡན་པ། མཚན་དང་ལྟ་བ་མཐུན་པ། ཐ་སྙད་གསུམ་དང་ལྡན་པ། །
ལུས་ཐ་མལ་པར་གནས་པ། བསམ་པ་རང་བཞིན་དུ་གནས་པ། ཆོས་མིན་ཕྱོགས་སུ་མ་སོང་བ། ས་རང་བཞིན་དུ་གནས་པ། འགྲོ་བ་བཞི་དང་བྲལ་བ། བྱས་པ་དང་མ་བྱས་པ་དྲན་པར་ནུས་པ། གནས་མལ་སྟོབས་པའི་

༼༤༡༤༽
ཆོ་ག་ལ་མཁས་པའོ། །
སྟོབས་རྒྱའི་གནས་ཁང་ནི། དགེ་འདུན་གྱི་རྙེད་པ་དང་། གོས་ཀྱི་རིན་སོགས་དང་བཅས་པའི་གཙུག་ལག་ཁང་དང་གནས་ཁང་སོ་སོ་རྣམས་ཡིན་ཏེ། ཇི་སྐད་དུ། གནས་བརྟན་གཙུག་ལག་ཁང་ཆེ་གེ་མོ་འདི་ནི་རྙེད་པ་དང་བཅས་པ། གོས་ཀྱི་རིན་ཐང་དང་བཅས་པ་ལགས་ཀྱི་བཞེས་ཤིག་ཅེས་སོགས་བཤད་པ་ལྟར་རོ། །
གནས་མལ་ནི། ཁྲི་དང་ཁྲིའུ་དང་། མལ་སྟན་ལ་སོགས་པ་ཡིན་ཏེ། ཇི་སྐད་དུ། གནས་མལ་སོགས་པ་སྦྱིན་ནོ། །
ཡོད་པ་ཉིད་ན་དུ་མ་ཡང་ངོ་། །
ཞེས་སོགས་བཤད་དོ། །
གནས་དང་གནས་མལ་མི་སྟོབས་ན་ཚུལ་ཤིང་འབྲིམ་མཁན་བསྐོས་དགོས། སྟོབས་ན་གནས་མལ་སྟོབས་པ་སོགས་དེས་ཚུལ་ཤིང་བྲིམ་ཆོག་པས་ལོགས་སུ་བསྐོ་མི་དགོས། གང་ལྟར་བཅོ་ལྔའི་ཉིན་ཚུལ་ཤིང་འབྲིམ་མཁན་དེས་དྲི་བཟང་གིས་བྱུགས་པའི་ཚུལ་ཤིང་དེ་དགེ་འདུན་གྱི་གྲངས་ལས་ལྷག་པ་དག་ཟེབ་ཀྱི་སྤྲོག་མར་རས་དཀར་པོ་བཏིངས་བར་རས་ཀྱིས་དཀྲིས་པ་དག་དགེ་འདུན་གྱི་མདུན་དུ་བཞག་ནས་ཚེ་དང་ལྡན་པ་དག་གནས་འདི་ན་ཁྲིམས་སུ་བྱ་བ་འདི་དང་འདི་ཡོད་དེ། ཁྲིམས་དེས་གནས་པར་སྤྲོ་ན་ཚུལ་ཤིང་ལོངས་ལ། མི་སྤྲོ་ན་བླང་བར་བྱ་བ་མ་ཡིན་ནོ་ཞེས་བརྗོད། ཁྲིམས་སུ་བྱ་བ་ནི་དབྱར་ནང་དུ་ལྟུང་བ་གླེང་དྲན་མི་བྱ་བ་སོགས་ཀྱི་འཁྲུག་ལོང་གི་རྒྱུ་བཞི་དང་། དེའི་འབྲས་བུ་རྩོད་པ་བཞི་འགོག་པ་དང་། དབྱར་དགེ་འདུན་གྱི་ནང་དུ་འཁྲུག་ལོང་བསྐྱེད་པར་མི་བྱ་བ་དང་། དབྱར་ནང་དུ་ཆད་པས་གཅོད་པར་འོས་པ་དག་ཀྱང་མི་གཅོད་པ་དང་། །
དགེ་འདུན་གྱི་གནས་མལ་ལ་འདིང་

༼༤༡༥༽
བ་མེད་པར་དང་། དེ་རུང་བ་མ་ཡིན་པ་དང་། དེ་དྲི་མ་ཅན་གྱི་ལོངས་མི་སྤྱོད་པ་དང་། བྱིན་གྱིས་མ་བརླབས་པར་མཚམས་ཀྱི་ཕྱི་རོལ་དུ་མི་འགྲོ་བ་སོགས་ཡིན་ནོ། །
དེ་ནས་ཚུལ་ཤིང་ལེན་པའི་དགེ་འདུན་ཐམས་ཅད་འདུས་པ་ལ་དགེ་སློང་གཞན་ཞིག་གིས་དགེ་འདུན་ལ་གསོལ་བ་འབའ་ཞིག་པའི་ལས་ཀྱི་ཐུགས་བསྟུན་པར་བྱ་དགོས་ཏེ་དེ་ལྟར་ཡང་གཞན་གྱིས་བླང་བ་དང་། ཁས་བླང་བའི་ཕྱིར་དགེ་འདུན་ལ་གསོལ་བ་བྱའོ། །
ཞེས་གསུངས་པའི་ཕྱིར། དེའི་དོན་བླང་བ་ནི་ཚུལ་ཤིང་བླངས་བ་དང་། ཁས་བླངས་བ་ནི་དབྱར་གནས་ཡིན་ནོ། །
གསོལ་བ་བྱས་མ་ཐག་ཚུལ་ཤིང་འབྲིམ་སྟེ། དང་པོར་སྟོན་པ་སངས་རྒྱས་ཀྱི་ཚུལ་ཤིང་སྟོབ་པ་པོ་རང་ཉིད་གྱིས་ལེན། དེ་ནས་རང་རང་གི་ཚུལ་ཤིང་སྟན་ལས་ཕྱེད་འཕགས་པའི་སྤྱོད་ལམ་གྱིས་ལེན། །
རྗེས་སུ་དགེ་ཚུལ་རྣམས་ཀྱི་ཚུལ་ཤིང་ནི་རང་རང་གི་སློབ་དཔོན་དང་། མཁན་པོ་དག་གིས་ལེན། མཇུག་ཏུ་གཙུག་ལག་ཁང་གི་བསྲུང་མ་གཉུག་མར་གནས་པ་འཕྲོག་མ་ལ་སོགས་པ་རྣམས་ཀྱི་ཚུལ་ཤིང་གནས་བརྟན་གྱིས་ལེན། བསྡུད་པ་ན་ཀུན་གྱི་དལ་བུས་བཞག་པར་བྱའོ། །
དེ་ལྟར་ཚུལ་ཤིང་རིམ་གྱི་བྲིམ་ནས་སླར་ཡང་དེ་ཉིད་བསྡུས་ནས་གྲངས་བཟུང་སྟེ་གནས་འདིར་དགེ་སློང་འདི་སྙེད་ཀྱི་ཚུལ་ཤིང་བླངས་སོ། །
ཞེས་བརྗོད་དགོས་ཏེ། ཇི་སྐད་དུ། ཚུལ་ཤིང་བྲིམ་མོ། །
དང་པོར་སྟོན་པས་བླང་ངོ་། །
གཞན་དག་གིས་ནི་སྟན་ལས་ཕྱེད་འཕགས་པས་སོ། །
དགེ་ཚུལ་རྣམས་ཀྱི་ནི་སློབ་དཔོན་དང་མཁན་པོ་

༼༤༡༦༽
དག་གིས་སོ། །
མཇུག་ཏུ་གཉུག་མར་གནས་པ་རྣམས་ཀྱིས་དེ་ཡང་ངོ་། དལ་བུས་བཞག་པར་བྱའོ། །
བགྲངས་ནས་གནས་འདིར་དགེ་སློང་འདི་སྙེད་ཀྱིས་ཚུལ་ཤིང་བླངས་ཞེས་གོ་བར་བྱའོ། །
ཞེས་སོ། ཚུལ་ཤིང་འབྲིམ་པ་ནི་དགེ་འདུན་སྐུ་ཡུལ་གཉན་པས་དངོས་སུ་གཅིག་གཉིས་ལ་སོགས་པའི་གྲངས་ཀྱི་མི་བགྲངས་བར་ཚུལ་ཤིང་དང་བསྟུན་ནས་གྲངས་རྟོགས་པར་བྱ་བ་ཡིན་ནོ། །

དེ་ལྟར་ཚུལ་ཤིང་བྲིམ་པ་སོགས་དང་། གནས་དང་གནས་མལ་སྟོབ་པར་བྱས་ནས། གསུམ་པ་དངོས་གཞི་ལ། དང་པོར་ཁས་ལེན་པའི་ཚུལ་དང་། ཇི་ལྟར་བསྲུང་བའི་ཚུལ་གཉིས། །
དང་པོ་ནི། ཚེས་བཅུ་དྲུག་གི་ནང་པར་དགེ་སློང་གི་མདུན་དུ་གནས་པར་ཁས་བླང་བར་བྱ་སྟེ། དེའི་བསྔགས་ནི་གནས་བརྟན་ནམ། བཙུན་པའམ། ཚེ་དང་ལྡན་པ་ཞེས་སྐབས་དང་སྦྱར་ལ་དགོངས་སུ་གསོལ། བདག་མིང་འདི་ཞེས་བགྱི་བ་མཚམས་ཀྱི་ནང་དང་བཅས་པའི་གནས་འདིར་གནས་རལ་བ་དང་གྲུམ་པ་བཅོས་པའི་སླད་དུ་སྦྱིན་བདག་མིང་འདི་ཞེས་བགྱི་བ་དང་། ཞལ་ལྟ་བ་མིང་འདི་ཞེས་བགྱི་བ་དང་། སྤྱོད་ཡུལ་གྱི་གྲོང་ཆེ་གེ་མོ་ཞེས་བགྱི་བ་དང་། ནད་གཡོག་པ་ཆེ་གེ་མོ་ཞེས་བགྱི་བ་ལས་རྟེན་ནས་དབྱར་སྔ་མ་ཟླ་བ་གསུམ་གནས་པར་ཁས་བླང་ངོ་། བདག་དབྱར་འདི་ན་མཆིས་ཤིང་། བདག་གི་དབྱར་གྱི་གནས་ནི་འདི་ལགས་སོ། །
ཞེས་ལན་གསུམ་བརྗོད། ཐབས་ལེགས་བྱ། དབྱར་ཕྱི་མ་ལ་ནི་ཚིག་གཞན་འདྲ་བ་ལ་དབྱར་ཕྱི་མ་ཟླ་བ་གསུམ་གནས་པར་ཁས་བླང་ངོ་། །
ཞེས་བརྗོད། སྦྱིན་བདག་ལ་སོགས་པ་བརྗོད་མ་དགོས་ན་རལ་བ་དང་། གྲུམ་པ་བཅོས་པའི་སླད་དུ་དབྱར་སྔ་མའམ་ཕྱི་མ་ཟླ་བ་གསུམ་གནས་པ་ཁས་བླང་ངོ་། །
ཞེས་པ་ལ་སོགས་པའི་ཚིག་གིས་ཆོག་གོ །གནས་གང་དུ་

༼༤༡༧༽
ན་རང་ཉིད་གང་དུ་འདུག་པ་ལ་སོགས་པ་རང་དབང་བའི་གནས་སྟེང་གཡོགས་དང་བཅས་པར་ཁས་ལེན་ཏེ། གཞུང་འདིར། གཡོགས་པར་དགེ་སློང་གི་མདུན་དུའོ། །
ཞེས་སོ། །
གཉིས་པ་བསྲུང་བའི་ཚུལ་ནི། །
ཟླ་བ་ཕྱེད་ཕྱེད་ཅིང་ཁྲིམས་སུ་བཅས་པ་དག་དང་འགལ་མ་འགལ་སོ་སོར་བརྟག་པར་བྱས་ལ། འགལ་ན་དགེ་ཚུལ་སོགས་གནས་པའི་འགལ་བ་ནི་དེའི་མཁན་པོའམ། སློབ་དཔོན་ལ་བརྗོད། དགེ་སློང་གཞན་གྱིས་འགལ་ན་དགེ་འདུན་སྤྱི་ལ་བརྗོད་དེ། དེ་དང་དེའི་གནས་མལ་འཕྲོག་པར་བྱའོ། །
དབྱར་གནས་པ་སུས་ཀྱང་བྱིན་གྱིས་མ་བརླབ་པར་མཚམས་ནང་དེའི་ཕྱི་རོལ་དུ་ཞག་ཏུ་གནས་ནས་ཕྱི་མའི་སྐྱ་རེང་ཤར་ན་དབྱར་རལ་བར་འགྱུར་བས་ཕྱི་རོལ་དུ་ཞག་ཏུ་གནས་པར་མི་བྱ་སྟེ། ཇི་སྐད་དུ། བྱིན་གྱིས་མ་བརླབ་པར་མཚམས་ཀྱི་ཕྱི་རོལ་དུ་སྐྱ་རེང་འཆར་བར་མི་བྱའོ། །
ཞེས་སོ། །
འདིའི་དོན་ལ་པཎ་ཆེན་གྱིས། མཚམས་འདི་ནི་ལས་མཚམས་དང་རྩིག་མཚམས་ལྟ་བུ་ལ་ཟེར་བ་མ་ཡིན་གྱི། གང་དུ་གནས་པར་ཁས་བླང་པའི་གནས་དེའི་ཉེ་འཁོར་གྱི་མཚམས་སོ། །
ཞེས་དང་། ཟླ་བ་གསུམ་པོའི་རང་ལ་རང་ཉིད་གང་དུ་མཚན་མོ་ཉལ་པའི་གནས་སྟེང་གཡོགས་དང་བཅས་པར་ཁས་ལེན། ཁས་བླང་བའི་གནས་དེའི་ཉེ་འཁོར་དང་བཅས་པ་ལས་ཕྱི་རོལ་དུ་ཞག་མི་འདའ་གསུངས་པ་ནི་མི་རིགས་པར་མཐོང་སྟེ། རང་གང་དུ་གནས་པའི་ཉེ་འཁོར་དང་བཅས་པ་ཚུན་ལ་མཚམས་བཅད་པའི་ཆོ་ག་བྱས་ན་དེ་ལྟར་འཐད་

༼༤༡༨༽
མོད་ཀྱང་། དབྱར་གནས་པའི་ནང་འདིར་ནི་གནས་ཁང་སོ་སོ་ལ་མཚམས་བཅད་པའི་ཆོ་ག་བྱ་བར་མ་བཤད་པས། གནས་ཁང་སོ་སོའི་ཉེ་འཁོར་ཚུན་ལ་མཚམས་སུ་བྱེད་པར་མི་འཐད་དོ། །
དེས་ན་ཀུན་གྱི་ཐུན་མོང་པའི་གནས་དེ་ལ་ཐོ་ཐོ་ལ་སོགས་པའི་མཚན་མ་ཤེས་པའི་མཚམས་རྒྱ་ཆེ་ཆུང་གི་ཁྱད་པར་ཇི་ཙམ་ཡོད་པ་དེའི་ནང་དུ་གནས་པ་ཙམ་གྱི་མཚམས་ཀྱི་ཕྱི་རོལ་དུ་མ་འདས་པ་ཡིན་ནོ། །
གཞན་དུ་ན་མཚམས་ནང་དེར་དབྱར་ཁས་ལེན་པ་ཉུང་ཞིང་གནས་ཁང་ལ་སོགས་པ་མང་བར་གྱུར་ན། དགེ་སློང་གཅིག་ལ་ཡང་གནས་ཁང་གཉིས་དང་གསུམ་ལ་སོགས་པ་སྟོབ་པར་བཤད་ལ། དེའི་དགེ་སློང་དེས་ཀྱང་གནས་ཁ་ལ་ལར་ཀླག་པར་བྱ། ལ་ལར་ལྷུང་བཟེད་དང་ཆོས་གོས་བཞག་པར་བྱ། ལ་ལར་སྔ་དྲོ་འདུག་པར་བྱ། ལ་ལར་གུང་ཚིགས་ལ་འདུག་པར་བྱ། ལ་ལར་ཕྱི་དྲོ་འདུག་པར་བྱ། ལ་ལར་མཚན་མོ་འདུག་པར་བྱ་བས་ལོངས་སྤྱད་པ་ན་མཚམས་ཀྱི་ཕྱི་རོལ་དེ་མཚན་མོ་ཉལ་པའི་གནས་ཁང་གི་ཕྱི་རོལ་ཡིན་ནམ། སྔ་དྲོ་འདུག་པ་སོགས་ཀྱི་གནས་ཁང་གི་ཕྱི་རོལ་གང་ཡིན་དཔྱད་པ་ན་ངོས་འཛིན་དཀའ་བས་ཧ་ཅང་ཐལ་བར་འགྱུར་རོ། །

ཇི་སྐད་དུ། མང་བ་ཉིད་ཡིན་ན་གཅིག་ལ་ཡང་གཉིས་ལས་སོགས་པ་ཁྱབ་པའི་བར་བདག་གོ །ཅེས་པ་ནས། ཐམས་ཅད་ཡོངས་སུ་སྤྱད་པར་བྱའོ། །
ཁ་འདོན་དང་འདུག་པ་དང་། འཆག་པ་དག་ལས་གང་ཡང་རུང་བ་བྱ། ལ་ལར་ཆོས་གོས་དང་ལྷུང་བཟེད་བཞག་

༼༤༡༩༽
པར་བྱ། ལ་ལར་མཚན་མོ་ཉལ་བར་བྱ། ལ་ལར་སྔ་དྲོ་དང་གུང་ཚིགས་དང་ཕྱི་དྲོ་འདུག་པས་དེར་སྤྱད་པར་བྱའོ། །
ཞེས་སོ། །
དེའི་ཚེ་གནས་དེ་དག་ཏུ་ཡང་འདུག་པ་དང་། ཉལ་ས་སོགས་རེ་མོས་བྱས་ཀྱང་ཆོག་པས་ཉལ་བ་ཡང་གཅིག་ཁོ་ནར་མཐའ་ཅིག་ཏུ་མ་བཤད་དོ། །
མཚམས་ཀྱི་ཕྱི་རོལ་གྱི་ངོས་འཛིན་དེ་ལྟར་བྱས་ན་གུ་ཤིན་ཏུ་དོག་པར་འགྱུར་ཏེ། རང་གི་གནས་ཁང་ནས་མཚམས་ནང་དེའི་གནས་ཁང་གཞན་དུ་ཞག་ཏུ་གནས་དགོས་པས། འགྲོ་བ་ན་ཡང་བྱིན་རླབས་ཀྱི་ཆོ་ག་བྱ་དགོས་པར་འགྱུར་བ་སོགས་གནོད་པ་དུ་མ་འབྱུང་བར་འགྱུར་རོ། །
རྒྱུ་མཚན་ནི། མཚམས་ཀྱི་ཕྱི་རོལ་གྱི་ངོས་འཛིན་གང་དུ་གནས་སར་ཁས་བླང་བའི་གནས་དེའི་ཉེ་འཁོར་གྱི་མཚམས་ལས་འདས་པ་ལ་ཁྱེད་རང་གི་ངོས་བཟུང་བས་གནོད་པ་དུ་མ་འཇུག་པ་ལས་འོས་མེད་དོ། །
རང་ལ་གནས་ཁང་དུ་མ་ཡོད་པའི་གཅིག་ནས་གཅིག་ཏུ་འགྲོ་བ་ལ་ཡང་མཚམས་ཀྱི་ཕྱི་རོལ་དུ་འདས་པར་འགྲོ་བའི་སྐྱོན་འབྱུང་སྟེ། ཁྱེད་ལྟར་ན་གནས་ཁང་རེ་རེའི་ཉེ་འཁོར་དང་བཅས་པ་ཚུན། མཚམས་ནང་རེ་རེར་འཇོག་དགོས་པས་སོ། །
དེ་མི་འཇོག་ན་སྔར་གྱི་དམ་བཅའ་ཉམས་སོ། །
དབྱར་གནས་པ་མང་ཞིང་གནས་ཁང་ཉུང་བས་མི་ལང་ན་གཉིས་དང་གསུམ་ལ་སོགས་པ་དག་ལ་ཡང་ཐུན་མོང་དུ་གནས་ཁང་གཅིག་སྟོབ་པར་བྱ་བ་ཡིན་ཞིང་། དེས་ཀྱང་མ་ལང་ན་མཐའ་ན་གནས་ཁང་གི་ས་གཞིར་

༼༤༢༠༽
སྟན་འདིང་བའི་ཚད་ཙམ་དུ་གཤོང་བ་རེ་རེ་དགེ་སློང་རེ་རེ་ལ་སྟོབ་པར་བྱ་སྟེ། ཇི་སྐད་དུ། གནས་ཁང་གི་མི་ཆོག་ན་གཉིས་ལ་སོགས་པ་དག་ལ་མཐའ་ན་དེའི་ས་གཞི་འདིང་བའི་ཚད་ཙམ་ཡང་ངོ་། །
ཞེས་སོ། །
དེ་ལྟར་ན་འདིང་བའི་ཚད་ཙམ་དུ་གཤོང་བ་རེ་རེ་དགེ་སློང་རེ་རེ་ལ་སྟོབ་པ་ན་གནས་ཁང་གཅིག་གི་ནང་དུ་ཡང་དགེ་སློང་སོ་སོ་ལ་ལྟོས་པའི་མཚམས་ནང་དུ་མ་འབྱུང་ངམ་མི་འབྱུང་ཞེས་དཔྱད་ན་སྔར་གྱི་དམ་བཅའ་དེའི་དབང་གིས་དུ་མ་འབྱུང་བར་ཞལ་གྱིས་བཞེས་པ་ལས་འོད་མེད་དོ། །
དབྱར་ཁས་བླང་བའི་ཆོ་ག་མ་བྱས་པས་མཚམས་ནང་དེར་དབྱར་གནས་ན་དབྱར་གནས་བྱས་པར་འགྲོའམ་མི་འགྲོ་ཞེ་ན། ཁས་བླང་པའི་ཆོ་ག་མ་བྱས་ཀྱང་གནས་འདིར་དབྱར་གནས་སོ་ཞེས་ཡིད་དམ་བཅས་ནས་དབྱར་གནས་པ་དང་འབྲེལ་པའི་གནས་ཁང་ལ་སོགས་པ་སྟོབ་པ་དག་ཀྱང་བླངས་ཏེ། མཚམས་ནང་དེར། ཚུལ་བཞིན་དུ་གནས་ན་དབྱར་གནས་པར་འགྲོ་སྟེ། ཇི་སྐད་དུ། དམ་བཅས་ན་དབྱར་གནས་པ་དང་། །
གནས་སུ་མི་འབྲེལ་བར་མི་བྱའོ། །
ཞེས་སོ། །
གསོ་སྦྱོང་གཉིས་པ་ཉིད་ཀྱི་གནས་གཉིས་ཡོད་ན་གཅིག་ཏུ་དབྱར་གནས་པ་དམ་བཅའ་ཙམ་བྱས་ཤིང་གནས་ཅིག་ཤོས་སུ་གནས་པར་ཁས་ལེན་དུ་ཟིན་ཀྱང་། དམ་བཅས་པའི་གནས་དེ་དབྱར་གནས་པ་དང་། གནས་སུ་མ་འབྲེལ་བའི་ཉེས་པ་སྤྱིར་བཏང་ལ་མེད་མོད། གནས་དེ་གཉིས་རྙེད་པ་གཅིག་པ་ཉིད་ལ་ནི། དམ་

༼༤༢༡༽
བཅས་པ་ལ་འགལ་བའི་ཉེས་པ་ཡོད་དེ། ཇི་སྐད་དུ། གསོ་སྦྱོང་ཅིག་པ་ཉིད་ཀྱི་གནས་གཉིས་སུ་ནི་དེ་འབྱུང་བ་མེད་དོ། །
རྙེད་པ་ཅིག་པ་ཉིད་ལ་ཡོད་དོ། །
ཅེས་སོ། །
གོང་དུ་གཙུག་ལག་ཁང་དུ་མར་མི་བྱའོ། །
ཞེས་གསུངས་པ་ནི་མདོ་ཕྱི་མ་འདི་དང་དོན་ཅིག་ཏུ་སྦྱར་ནས་བཤད་ན་ལེགས་ཏེ། རྒྱ་ཆེར་འགྲེལ་ལས། གཙུག་ལག་ཁང་དུ་མར་རྫས་ཅིག་གིས་མནན་ཏེ། དགེ་སློང་གི་གནས་པར་ཁས་བླང་པར་མི་བྱའོ། །

ཞེས་སོ། །
རྫས་ཅིག་གི་ཞེས་པའི་དོན་ནི་རྙེད་པ་གཅིག་གིས་ཞེས་པའོ། །
གསོ་སྦྱོང་ཅིག་པ་ཉིད་ཀྱི་གནས་གཉིས་སུ་ནི་དེ་འབྱུང་བ་མེད་དོ། །
ཅེས་པ་འདི་པཎ་ཆེན་གྱིས་བྱིན་གྱིས་མ་བརླབ་པར་མཚམས་ཀྱི་ཕྱི་རོལ་དུ་ཞེས་པའི་དམིགས་བསལ་དུ་འཆད་པ་ནི། མཚམས་ཀྱི་ངོས་འཛིན་དེ་ལ་སྐྱོན་སྤོང་བའི་ཆེད་དུ་སྦྱར་བ་མ་གཏོགས། དོན་ལ་མཚམས་ཀྱི་ཕྱི་རོལ་དུ་ཞེས་པ་དེ་ལ་དེ་མ་ཐག་དམིགས་བསལ་འཆད་པ་ལ་གཞུང་གཞན་ཡོད་ཅིང་། གསོ་སྦྱོང་ཅིག་པ་ཞེས་སོགས་མདོ་གཉིས་པོ་འདི་ནི་བཤད་མ་ཐག་པར། དམ་བཅས་ན་དབྱར་གནས་པ་དང་གནས་སུ་མི་འབྲེལ་བར་མི་བྱའོ། །
ཞེས་པའི་འཕྲོས་དོན་དོགས་དཔྱོད་དུ་སྤྱིར་བཏང་དམིགས་བསལ་བསྟན་པ་ཡིན་ནོ། །
བཞི་པ་ནི། དགེ་སློང་རང་རང་གི་དགོས་དོན་དུ་གྱུར་པའི་ཆོས་ལྡན་གྱི་བྱ་བ་ལ་དགེ་སློང་གི་མདུན་དུ་ཡུན་ཇི་ཙམ་དགོས་པའི་ཞག་གཅིག་གམ་གཉིས་ལ་སོགས་པ་ནས་རིང་མཐའ་བདུན་གྱི་བར་བྱིན་གྱིས་བརླབས་པའི་ཆོ་ག་བྱས་ནས། མཚམས་ཀྱི་ཕྱི་རོལ་དུ་ཞག་ལ་

༼༤༢༢༽
སོགས་པ་གནས་པས་ཆོག་ཏེ། ཇི་སྐད་དུ། ཆོས་དང་ལྡན་པའི་དོན་དུ་ཞག་བདུན་བྱིན་གྱིས་བརླབ་པར་བྱའོ། །
ཞེས་དང་། འདི་ལ་མཐར་ཐུག་པའི་མཐའ་ནི་ཞག་བདུན་ཉིད་དོ། །
ཅེས་སོ། །
དེས་ན་ཆོས་དང་ལྡན་པའི་དོན་དུ་སོགས་ཀྱི་མདོ་འདི་ནི་བྱིན་གྱིས་མ་བརླབས་པར། མཚམས་ཀྱི་སོགས་མདོ་སྔ་མ་དེའི་དམིགས་བསལ་དེ་མ་ཐག་པ་ཡིན་ནོ། །
དགེ་འདུན་སྤྱིའི་དོན་དུ་གྱུར་པའི་ཆོས་ལྡན་གྱི་བྱ་བ་ལ་རང་གི་སྔར་ནས་འགྲོ་བར་ཁས་བླངས་ཤིང་། དགེ་འདུན་ལས་ཞག་བཞི་བཅུ་བྱིན་གྱིས་བརླབས་པའི་གནང་བ་ཐོབ་པས་ནི་དགེ་སློང་གཅིག་གི་མདུན་དུ་ཞག་བཞི་བཅུ་བྱིན་གྱིས་བརླབས་པའི་བསྔགས་ཚིག་ལན་གསུམ་བརྗོད་ནས་མཚམས་ཀྱི་ཕྱི་རོལ་དུ་ཕྱིན་ཏེ་ཆོས་ལྡན་གྱི་བྱ་བ་ལ་ཡུན་ཇི་ཙམ་དགོས་པའི་ཞག་གྲངས་དེ་བསྡད་ནས་དབྱར་གནས་ཀྱི་མཚམས་ནང་དུ་སླེབས་པར་བྱ་བཞི་བཅུ་ཞེས་པ་ནི་རིང་མཐའི་དབང་དུ་བྱས་པ་ཡིན་ནོ། །
ཇི་སྐད་དུ། སྣང་བ་མ་ཐོབ་པའི་མཐའ་དེ་ཡིན་ནོ། །
གཞན་གྱི་ནི་ཞག་བཞི་བཅུའོ། །
ཞེས་དང་། དེའི་བསྔགས་ཚིག་ལས། དགེ་འདུན་གྱི་བགྱི་བཞིག་གི་སླད་དུ་དགུང་བཞི་བཅུ་མཚམས་ཀྱི་སླད་རོལ་དུ་མཆིས་པ་དང་། དེ་ཚུན་ཆད་ཀྱི་སླར་མཆིས་པར་བྱིན་གྱིས་བརླབ་བོ། །
ཞེས་སོ། །
མདོ་སྔ་མ་ནི་ཆོས་ལྡན་གྱི་དོན་དུ་ཞག་བདུན་བྱིན་གྱིས་བརླབས་པར་གསུངས་པ་དང་ཅིག་གོ །ཞག་བདུན་ནམ་བཞི་བཅུ་གང་བྱིན་གྱིས་བརླབས་ཀྱང་ཆོས་ལྡན་གྱི་དོན་དེ་གཞན་གྱི་བསྒྲུབ་ཟིན་པའམ། རང་གིས་སྒྲུབ་པའི་སྐབས་སུ་ལ་རྙེད་ན་དེའི་མོད་ལ་

༼༤༢༣༽
མཚམས་ནང་དུ་ལོག་ཡོང་བའི་སྦྱོར་བ་མ་རྩམ་པར་གཞན་དུ་ཞག་འདས་ན་རང་གི་དབྱར་གནས་པ་འཇིག དེ་བཞིན་དུ་ཞག་གཅིག་གམ་གཉིས་ལ་སོགས་པའི་ནང་དུ་ཆོས་ལྡན་གྱི་བྱ་བ་འགྲུབ་ནས་ཕྱི་རོལ་དུ་ཞག་ལྷག་པོ་གནས་ན་གནས་མཁན་དེའི་དབྱར་གནས་འཇིག་པར་བཤད་དོ། །
དབྱར་གྱི་མཚམས་ནང་ན་གནས་བཞིན་དུ་ཆོས་ཕྱོགས་པ་ལས་ཐ་དད་པའི་ཆོས་མིན་ཕྱོགས་པར་སོང་ནས། ལྟ་བ་དེའི་རྒྱུན་མ་ཟློག་པར་ཞག་གཅིག་འདས་ན་གང་ཟག་དེའི་དབྱར་གནས་འཇིག་གོ །ཆོས་ལྡན་གྱི་བྱ་བའི་ངོས་འཛིན་ནི་གཞུང་ཉིད་དུ་བལྟ་བར་བྱའོ། །
ལྔ་པ་ཡུན་ཚད་ལ་དམིགས་བསལ་ནི། ཡུལ་གྱི་འཁྲུག་ལོང་ལ་སོགས་པས་དགེ་འདུན་ཐམས་ཅད་དབྱར་གནས་པར་མ་ནུས་ན་ཕན་ཚུན་གཅིག་ལ་གཅིག་གིས་ཚོགས་པའི་དགག་དབྱེ་གོ་བར་བྱས་ཏེ་དུས་མ་རན་ཀྱང་དབྱར་གནས་གྲོལ་པར་བཤད། གང་ཟག་རེ་རེ་བས་གནས་པར་མ་ནུས་ན་དེ་དགེ་འདུན་ལ་ཞུས་ནས། དགེ་འདུན་གྱིས་དགག་དབྱེ་བྱེད་པ་པོ་བསྐོས། དེའི་དྲུང་དུ་ཚེས་བཅུ་བཞི་དང་བཅོ་ལྔ་གང་རུང་ལ་དགག་དབྱེ་ཚུལ་བཞིན་དུ་བྱས་ཏེ་ཅི་བདེར་འགྲོ་བ་ཡིན་ནོ། །

དགེ་སློང་འཐབ་དཀྲོལ་བྱེད་པ་འོངས་པའི་རྐྱེན་གྱིས་གསོ་སྦྱོང་གཉིས་སམ་གསུམ་ཐོན་ནས་དགག་དབྱེ་བྱས་པས་དབྱར་གནས་གྲོལ་པ་དང་། ཡང་དེ་འདྲའི་རྐྱེན་གྱིས་དབྱར་སྔ་མ་ཁས་ལེན་མི་བྱེད་པ་དང་། ཕྱི་མ་ལ་ཡང་ཟླ་བ་གཉིས་ལས་ལྷག་པ་མི་བྱེད་པ་སོགས་བཤད་དེ། ཇི་སྐད་དུ། གནས་པར་ཁས་བླངས་པ་རྗེས་སུ་བསྲུང་བར་མི་

༼༤༢༤༽
བྱའོ། །
ཕྱི་མ་ལ་ཡང་ཟླ་བ་གཉིས་ལས་ལྷག་པའི་འོ། །
ཞེས་སོ། །
དམིགས་བསལ་དེ་དག་དགོས་པ་ཁྱད་པར་ཅན་བྱུང་ན་བྱ་བ་ཡིན་གྱིས། སྤྱིར་ནི་ཇི་ལྟར་ཁས་བླངས་པའི་དུས་བཞིན་ཟླ་བ་གསུམ་ཡོངས་སུ་རྫོགས་པ་ཚད་བར་གནས་དགོས་ཏེ་དེ་ལྟར་མ་གནས་ན་རང་ཚིག་དང་འགལ་བས་ཤེས་བཞིན་དུ་བརྫུན་དུ་སྨྲ་བར་འགྱུར་བ་དང་། སྟོན་པའི་བཅས་པ་དང་མི་མཐུན་ཞིང་ཆོས་ལ་དབང་ཟ་བའི་ཉེས་པ་ཆེན་པོ་བྱས་པར་འགྱུར་རོ། །
དེང་སང་འདུལ་བའི་ལག་ལེན་བྱེད་ཟེར་བ་ཕལ་ཆེར་ཡང་ལོ་དུས་ཐམས་ཅད་དུ་ཟླ་བ་ཕྱེད་དང་གཉིས་རེ་ལས་མི་ལེན་པའི་ངེས་པ་ཅན་ཤེས་བཞིན་དུ་ཚིག་ཏུ་བརྗོད་པ་ན་ཟླ་བ་གསུམ་དུ་ཁས་ལེན་པར་བྱེད་པ་ནི་སྔར་བཤད་པ་ལྟར་བརྫུན་དུ་འགྱུར་བ་དང་། དོན་ལ་ཡང་ལས་ཆགས་པ་དཀའ་སྟེ། དོན་ལ་ཟླ་བ་གསུམ་དུ་གནས་པའི་ཞེ་འདོད་ཀྱི་བསམ་པ་མེད་པའི་ཕྱིར། དཔེར་ན་དགེ་བསྙེན་དང་དགེ་ཚུལ་ལ་ཇི་སྲིད་འཚོའི་བར་དུ་ལེན་པའི་ཞེ་འདོད་ཀྱི་བསམ་པ་མེད་བཞིན་དུ་ངག་ཏུ་ཇི་སྲིད་འཚོའི་བར་དུ་ཞེས་བླངས་ཀྱང་སྡོམ་པ་མི་ཆགས་ཏེ། དུས་ངེས་པ་དང་མ་བྲལ་བས་སྡོམ་པ་མི་ཆགས་པ་བཞིན་ནོ། །
དེས་ན་བདག་ཉིད་ཆེན་པོ་ས་པཎ་གྱིས་ཉན་ཐོས་བསྟན་པ་ནུབ་པས་ན། ཞེས་དང་། དེས་ན་ཉན་ཐོས་ཐེག་པ་ནི། ནུབ་ཀྱང་གཟུགས་བརྙན་ཙམ་ཞིག་སྣང་། ཞེས་གསུངས་པས་འདུལ་བའི་བསྟན་པ་ཇི་ལྟ་བ་བཞིན་མེད་ཀྱང་གཟུགས་བརྙན་ཙམ་ཡོད་པར་

༼༤༢༥༽
གསུངས་གདའ་ནའང་། དེ་ནས་ཀྱང་ཡུན་རིང་སོང་བས་དེང་སང་ནི་གཟུགས་བརྙན་ཙམ་ཡང་མི་སྣང་བས་འདུལ་བའི་ལག་ལེན་ཕལ་ཆེར་མིང་གི་ལྷག་མ་ཙམ་དུ་གྱུར་ཏོ། །
བསྟན་འཛིན་གྱི་བཤེས་གཉེན་བསྟན་པ་ལ་ཕན་སེམས་སོགས་ཀྱི་ཁུར་དང་ལྡན་པ་ཡོད་ན་གསོ་སྦྱོང་དང་དབྱར་གནས་སོགས་བྱས་བློ་དང་ཐོས་བློ་ཙམ་མ་ཡིན་པར་བཤད་ཚོད་དང་མཐུན་པའི་ཕྱག་ལེན་ངེས་པ་ཅན་རེ་མཛད་རིགས་སོ། །
ཞེས་ཐལ་མོ་སྦྱར་ནས་ཞུ་བ་ལན་བརྒྱར་འབུལ་བ་འདི་ལགས་སོ། །
པཎ་ཆེན་གྱིས་དགེ་སློང་གཅིག་པུར་གནས་པ་ལ་དབྱར་གནས་དང་དགག་དབྱེ་དང་། སྲ་རྐྱང་འདིང་བ་ཡོད་གསུངས་ཤིང་། ཁྱད་པར་དབྱར་གནས་ཡོད་པའི་ཤེས་བྱེད་དུ་རྐྱེན་ཆོ་ག་ལ་མ་ལྟོས་པར་རང་ཉིད་གཅིག་པུས་དམ་བཅས་ནས་དབྱར་གྱི་ཕན་ཡོན་ཇི་སྙེད་པ་འབྱུང་བའི་ཕྱིར་གསུང་པ་ནི་དེའི་ཤེས་བྱེད་དུ་འཐད་པ་མ་མཐོང་སྟེ། དེ་ལ་དབྱར་གྱི་ཕན་ཡོན་ཇི་སྙེད་པ་འབྱུང་བའི་རྟགས་ཀྱང་མ་གྲུབ་པའི་ཕྱིར་དང་། དགེ་སློང་གི་དགེ་འདུན་དང་བཅས་པའི་གནས་སུ། དགེ་སློང་གཞན་ཅིག་གི་ཡིད་དམ་བཅས་ནས་གནས་ན་དབྱར་གནས་པར་སོང་ཀྱང་། །
དགེ་སློང་གཞན་ཡེ་མེད་པའི་གནས་སུ་རང་ཉིད་གཅིག་པུས་དབྱར་གནས་ཁས་ལེན་པ་དགག་པའི་ཕྱིར། ཇི་སྐད་དུ། གང་ན་དགེ་སློང་མེད་པ་ཉིད་དང་། སྒོ་གླེགས་མེད་པ་ཉིད་དང་བཅས་པར་ཡང་མི་བྱའོ། །
ཞེས་

༼༤༢༦༽
གསུངས་ཤིང་། །
མི་བྱ་བ་ནི་དེ་ལྟ་བུར་དབྱར་ཁས་བླངས་བར་མི་བྱ་བ་ཡིན་ནོ། །
དེ་ནས་དགེ་སློང་གི་དགེ་འདུན་དང་བཅས་པའི་གནས་གཞི་ཁྱད་པར་ཅན་དུ་དབྱར་གནས་ལ་སོགས་པའི་འདུལ་བའི་བསྟན་པ་མ་ཉམས་པར་བྱེད་རིགས་པ་ཡིན་ནོ། །
གསུམ་པ་དགག་དབྱེའི་གཞི་ལ། སྦྱོར་བ་དངོས་གཞི། མཇུག་གི་བྱ་བ། ཞར་ལ་དགེ་ཚུལ་སོགས་ཀྱི་དགག་དབྱེ། དགག་དབྱེའི་ཕན་ཡོན་དང་ལྔའོ། །

དང་པོ་ནི། སྔོན་སྟོན་པ་མཉན་ཡོད་ན་བཞུགས་པའི་ཚེ་དགེ་སློང་རབ་ཏུ་མང་པོས་རི་ཕག་གཅིག་ཏུ་ཅི་ཡང་མི་སྨྲ་བའི་ཡིད་དམ་ཡང་དག་པར་བླངས་ནས་དབྱར་ཟླ་བ་གསུམ་གནས་ཏེ་སྟོན་པའི་དྲུང་དུ་ཕྱག་འཚལ་དུ་འོངས་པ་ན་སྟོན་པས་དབྱར་གང་དུ་གནས། གྲོགས་སུ་དང་འགྲོགས་བདེ་བར་རྒྱུའམ། ཞེས་བཀའ་སྩལ་བ་ལས་སྔར་གྱི་ལོ་རྒྱུས་ཞུས་པས། མི་སྨྲ་བའི་ཡིད་དམ་བཅའ་བར་མི་བྱའོ། །
ཞེས་དང་། དབྱར་གནས་པའི་དགེ་འདུན་ལ་མཐོང་བ་དང་། ཐོས་པ་དང་། དོགས་པ་དག་གིས་དགག་དབྱེ་བྱའོ། །
ཞེས་དགག་དབྱེ་གསུངས་སོ། །
དེ་ལ་ཞག་ལྔའམ་དྲུག་ནས་གང་དུ་བྱ་བའི་གཙུག་ལག་ཁང་རྒྱན་པ་དང་། མཆོད་རྟེན་གསོ་བ་དང་། མཚན་ཐོག་ཐག་ཆོས་འཆད་པའི་སེངྒེའི་ཁྲི་བརྒྱན་པ་དང་། ཁྱིམ་པ་རྣམས་ལ་བསོད་ནམས་སྤེལ་བའི་ཕྱིར། ཞག་འདི་ཙམ་ན་དགེ་འདུན་དགག་དབྱེ་མཛད་པར་འགྱུར་རོ། །
ཞེས་སྤྱོད་ཡུལ་གྱི་གྲོང་དང་གྲོང་ཁྱེར་དང་། ཚོང་འདུས་ལ་སོགས་པར་བརྗོད་པར་བྱའོ། །
ཕན་ཚུན་འཁོན་

༼༤༢༧༽
ཡོད་པ་རྣམས་བཟོད་གསོལ་མ་བྱས་པར་དགག་དབྱེ་མི་བྱ་བར་གསུངས་པས། བཟོད་པར་བྱ་བའི་ཡུལ་ལ་བཟོད་གསོལ་བྱ་ཞིང་། དེས་ཀྱང་བཟོད་གསོལ་མི་ལེན་པར་མི་བྱ་སྟེ། ཇི་སྐད་དུ། བཟོད་པར་གསོལ་བར་བྱེད་པ་ན་མི་བཟོད་པར་མི་བྱའོ། །
ཞེས་སོ། །
དེ་ནས་མདོ་སྡེ་དང་། འདུལ་བ་དང་། མ་མོ་འཛིན་པའི་མཁས་པ་དག་ལ་གསོལ་བ་བཏབ་ནས། དེ་དག་གིས་མཚན་ཐོག་ཐག་ཏུ་རེ་མོས་ཀྱི་ཆོས་བཤད་པར་བྱ། བཅོ་ལྔའི་ཉིན་དགེ་སློང་དབྱར་གནས་པ་དབྱར་རལ་བ་དང་། མ་རལ་བ་གང་ཡིན་ཀྱང་། རང་ལ་ལྟུང་བ་མཐོང་ཐོས་དོགས་གསུམ་ཡོད་པ་རྣམས་དགེ་འདུན་ལ་གླེང་བར་སྐབས་དབྱེ་ནས་དགེ་འདུན་གྱིས་ཀྱང་དགེ་སློང་སོ་སོར་ལྟུང་བ་གང་དང་གང་བྱུང་གླེང་སྟེ་དགེ་འདུན་ལྷག་མ་བྱུང་ན་བྱིན་གྱིས་བརླབ། ལྟུང་བྱེད་མན་ཆད་ནི་བཤགས་པ་བྱའོ། །
ཚེས་བཅོ་ལྔའི་མཚན་མོ་ཡང་དགག་དབྱེ་བྱ་བའི་ལས་རྩོམ་པ་མ་རན་གྱི་བར་དུ་ཆོས་དང་ལྡན་པའི་གཏམ་རྣམ་པར་གཏན་ལ་འབེབས་པས་མཚན་འདའ་བར་བྱའོ། །
འདི་དག་གཞུང་དང་སྦྱར་བ་ནི་རང་གི་གཞུང་ལ་བལྟས་ལ་ཤེས་པར་བྱའོ། །
གཉིས་པ་དངོས་གཞི་ལ། དགེ་འདུན་གྱི་དགག་དབྱེ་བྱེད་པ་པོ་གཅིག་གམ་ཚོགས་པ་མང་བར་ཡོད་ན་གཉིས་ལ་སོགས་པ་ཇི་ཙམ་དགོས་པ་གསོལ་བ་དང་གཉིས་ཀྱི་ལས་ཀྱིས་བསྐོ་བར་བྱ། དེ་ནས་དགེ་སློང་གཞན་ཞིག་གིས་དགེ་འདུན་ལ་གསོལ་བ་འབའ་ཞིག་པའི་ལས་བྱ། དེ་ཚར་བ་དང་དགག་དབྱེ་བྱེད་པར་

༼༤༢༨༽
བསྐོས་པའི་དགེ་སློང་དེས་དགེ་འདུན་ཐམས་ཅད་ལ་རྩ་དུར་བྷ་བྱ་བ་ཁ་ཅིག་གིས་དུར་བ་ལ་བཤད། བོད་འདིར་ཕལ་ཆེར་གྱིས་རྩ་ཟོར་པ་ལ་བཤད་དེ་དེ་བྲིམས་སོ། །
དེ་ནས་ཚེས་བཅུ་དྲུག་གི་སྐྱ་རེང་འཆར་བའི་སྔ་རོལ་དུ་བྱེད་པ་པོ་དེ་དགེ་སློང་རེ་རེའི་མདུན་དུ་རྩ་བཟུང་ནས་ཕན་ཚུན་ཙོག་ཙོག་པུར་འདུག་ལ། གཉིས་ཀས་རྩ་བ་ནས་བཟུང་སྟེ། བསྐོས་པ་དེ་ལ་དགག་དབྱེ་གོ་བར་བྱ་བའི་བསྔགས་ཚིག་ལན་གསུམ་བརྗོད་དེ། དེའི་སྔགས་ནི་བཙུན་པའི་ཚེ་དང་ལྡན་པ་དགོངས་སུ་གསོལ། དེང་ནི་དགེ་འདུན་གྱི་དགག་དབྱེ་བཅོ་ལྔ་པ་ལགས་ཏེ། བདག་དགེ་སློང་མིང་འདི་ཞེས་བགྱི་བས་དགག་དབྱེ་བཅོ་ལྔ་པ་ལགས་ན་བདག་དགེ་སློང་མིང་འདི་ཞེས་བགྱི་བ་བདག་ལ་མཐོང་བ་དང་། །
ཐོས་པ་དང་། དོགས་པའི་གནས་གསུམ་གྱི་དབྱར་གནས་པའི་དགེ་འདུན་ལ་དགག་དབྱེ་བྱེད་ཀྱིས། ཚེ་དང་ལྡན་པ་རྣམས་ཀྱིས་བདག་ལ་གདམས་སུ་གསོལ། ཚེ་དང་ལྡན་པ་རྣམས་ཀྱིས་བདག་ལ་རྗེས་སུ་བསྟན་དུ་གསོལ། ཚེ་དང་ལྡན་པ་རྣམས་ཀྱིས་བདག་ལ་རྗེས་སུ་བཟུང་དུ་གསོལ། ཐུགས་བརྩེ་བ་ཅན་ཚེ་དང་ལྡན་པ་རྣམས་ཀྱི་ཐུགས་བརྩེ་བའི་སླད་དུ་བདག་ལ་ཐུགས་བརྩེ་བར་མཛད་དུ་གསོལ། ལྟུང་བ་ཤེས་ཤིང་མཐོང་ན་ཆོས་བཞིན་དུ་སླར་བགྱིའོ། །

ཐབས་ལེགས་བྱ། དེས་གྲལ་ན་གནས་པ་རྣམས་ལ་རྫོགས་ན་བྱེད་པ་པོར་བསྐོས་པ་དུ་མ་ཡོད་ཚེ་ཕན་ཚུན་རེ་མོས་ཀྱི་བསྔགས་ཚིག་བརྗོད། བྱེད་པ་པོ་གཅིག་ལས་མེད་ན་གྲལ་དེའི་དགེ་སློང་གཅིག་གི་

༼༤༢༩༽
མདུན་དུ་འདུག་ལ་རྩའི་སྣ་ནས་བཟུང་ལ་བསྔགས་ཚིག་བརྗོད་དོ། །
འདི་བཅུ་དྲུག་གི་སྐྱ་རེང་འཆར་བའི་སྔ་རོལ་དུ་གྲུབ་དགོས་པས་དེ་ཆར་བ་ལ་ཉེ་བར་གྱུར་ན་བསྔགས་ཚིག་ལན་རེ་རེས་ཆོག ན་བར་གྱུར་པ་དག་གིས་ནི་གཉིས་སམ་གཅིག་བྱས་ཀྱང་ཆོག་པར་བཤད་དོ། །
གསུམ་པ་མཇུག་ནི། དེ་ནས་དགེ་སློང་དེས་རྩ་རྣམས་བསྡུས། དེའི་གྲངས་བགྲངས་ནས་དུ་ཡོད་ཤེས་པར་བྱས་ཏེ། དེ་དགེ་འདུན་བཙུན་པ་རྣམས་གསན་དུ་གསོལ། འདི་ལྟར་གནས་འདི་ན་དབྱར་གནས་པའི་དགེ་འདུན་འདི་སྙེད་ཀྱིས་དགག་དབྱེ་མཛད་ལགས་སོ། །
ཞེས་བརྗོད། དགེ་འདུན་གྱིས་ཀྱང་ལེགས་པར་མཛད་དོ། །
ཤིན་དུ་མཛད་དོ། །
ཅེས་བརྗོད་དོ། །
དེ་ལྟར་བརྗོད་ཚར་བའི་དེ་མ་ཐག་ཏུ། བྱེད་པ་པོ་དེས་རང་གི་རྫས་གང་ཡང་རུང་བ་མཐའ་ན་ཁབ་ཙམ་ཡིན་ཀྱང་ལག་ཏུ་ཐོགས་ནས་རྒན་རིམ་གྱི་མདུན་འདུག་ནས། བཙུན་པ་རྫས་འདི་ལྟ་བུས་ཀྱང་དབྱར་གནས་པའི་དགེ་སློང་གི་དགེ་འདུན་ལ་དགག་དབྱེ་བགྱིར་རུང་ངམ། ཞེས་བརྗོད། འདི་ལ་རྫས་ཀྱི་དགག་དབྱེར་གྲགས། འདིས་ནི་རྙེད་པའི་སྒོ་དབྱེ་བར་འགྱུར་ཏེ། དགག་དབྱེ་བྱས་པའི་དགེ་སློང་གི་དགེ་འདུན་ནི་བསོད་ནམས་ཀྱི་ཞིང་ཆེས་ཁྱད་པར་དུ་འཕགས་པ་ཡིན་པས། དེ་ལ་བྱིན་ན་འབྲས་བུ་ཆེས་མང་པོར་འགྱུར་རོ། །
ཞེས་བསྟན་པའི་ཕྱིར། སྟོན་པས་རྫས་ཀྱི་དགག་དབྱེ་གནང་བ་ཡིན་ནོ། །
ཁ་ཅིག་འདིའི་འགྲོས་སྦྱར་ནས་དགག་དབྱེ་དངོས་གཞི་དེ་ལ་ལྟུང་བའི་དགག་དབྱེའི་མིང་འདོགས་མཛད་དོ། །

༼༤༣༠༽
དགག་དབྱེ་ཞེས་པའི་རྒྱུ་མཚན་ནི། སྔར་དབྱར་གྱི་ནང་དུ་ལྟུང་བ་གླེང་པའི་སྐབས་དགག་པའམ། བཀག་པ་ལས། འདིར་མཐོང་ཐོས་དོགས་གསུམ་གྱི་སྒོ་ནས་ལྟུང་བ་གླེང་བའི་སྐབས་དབྱེ་བའི་ཕྱིར་ན་དགག་དབྱེ་ཞེས་བྱའོ། །
བཞི་པ་དགེ་ཚུལ་སོགས་ཀྱི་དགག་དབྱེ་ནི། དགེ་སློང་ལ་རྫས་ཀྱི་དགག་དབྱེ་བྱས་པ་དེའི་འོག་ཏུ་དགག་དབྱེ་བྱེད་པ་དེས་དགེ་ཚུལ་རྣམས་ལ་བསྔགས་ཚིག་སྔར་བཞིན་དུ་བརྗོད་དེ་དགག་དབྱེ་བྱ། དེའི་འོག་ཏུ་དགེ་སློང་མ་རྣམས་དང་། །
དེས་མཚོན་ནས་དགེ་སློབ་མ་དང་། དགེ་ཚུལ་མ་རྣམས་ལ་ཡང་དགག་དབྱེ་བྱ་བ་བསྟན་ནོ། །
དགེ་ཚུལ་ལ་སོགས་ལ་རྫས་ཀྱི་དགག་དབྱེ་ནི་མ་གནང་སྟེ་གཙོ་བོ་མ་ཡིན་པའི་ཕྱིར། པཎ་ཆེན་གྱིས་དགག་དབྱེ་དངོས་གཞི་དགེ་སློང་ནས་བཟུང་། དགེ་ཚུལ་མའི་བར་རིམ་བཞིན་བྱས་ནས། དེའི་འཇུག་ཏུ་གནས་འདིར་དགེ་སློང་འདི་སྙེད་ཀྱི་སོགས་དང་། རྫས་ཀྱི་དགག་དབྱེ་བཤད་པ་ནི་ལེགས་ལེགས་འདྲ་ཡང་། མདོ་རྩ་རྩ་འགྲེལ་དང་མི་མཐུན་པས་མི་འཐད་དོ། །
དགག་དབྱེ་བྱ་བའི་ཡུལ་ནི། མཚམས་ནང་གཅིག་པ་དང་། དབྱར་གནས་གཅིག་ཏུ་གནས་པ་ནི་མི་དགོས་ཏེ། དབྱར་ནང་ནས་ཆོས་ལྡན་གྱི་བྱ་བ་ལ་བྱིན་གྱིས་བརླབ་སྟེ་སོང་བས་གནས་གཞན་དུ་དགེ་འདུན་དགག་དབྱེ་བྱེད་པ་དང་ཐུག་ན་དེས་ཀྱང་དེ་དག་དང་ལྷན་ཅིག་དགག་དབྱེ་བྱས་ན་དགག་དབྱེ་མཚན་ཉིད་པ་ཡིན་པའི་ཕྱིར། ཇི་སྐད་དུ། བྱིན་གྱིས་བརླབས་སྟེ་སོང་བས་དེར་དགག་དབྱེ་བྱེད་པ་ན་

༼༤༣༡༽
དེ་དག་དང་ལྷན་ཅིག་བྱས་ན་དགག་དབྱེ་བྱས་པ་ཉིད་ཡིན་ནོ། །
ཞེས་སོ། །
དགག་དབྱེ་ལ་དུས་ཀྱི་དམིགས་བསལ་དགོས་པ་ནི་སྔར་དབྱར་གནས་ཀྱི་མཇུག་ཏུ་བཤད་ཟིན་པ་དེས་ཆོག་གོ །འདིར་ལྟུང་བ་གླེང་བའི་སྐབས་སུ། གཞི་བཞག་པ་སོགས་གསུམ་གསུངས་པ་ལས། གཞི་ནི་ལྟུང་བ་ཡིན་ལ། དེ་ལ་ཕམ་པ་དང་ལྡན་པ་ཕྱིར་བཅོས་མ་ཚར་བ་ནི་རེ་ཞིག་དགག་དབྱེའི་ལས་ལ་མི་དབང་བས་གཞི་བཞག་པ་མ་ཡིན་ལ། སྐབས་འདིའི་གཞི་བཞག་པ་ནི་དགེ་འདུན་ལྷག་མ་མན་ཆད་ཀྱི་ལྟུང་བའི་སྐབས་ཡིན་ཞིང་། བཞག་པའི་དོན་ནི་རང་གི་ལྟུང་བ་གླེང་བའི་སྐབས་དབྱེ་ཡང་རང་ལ་དགེ་འདུན་ལྷག་མས་གོས་ན་དེ་སྒྲིབ་པའི་ཕྱིར་ལྷག་མ་ནས་མ་གླེང་ལྟུང་བ་གཞན་ནས་གླེང་ཞིག་ཟེར་བ་ལྟ་བུ་ལ་དགེ་འདུན་གྱིས་དམིགས་བསལ་དུ་བྱས་ནས་དགག་དབྱེ་བྱ་བར་ཞལ་གྱིས་བཞེས་པ་ཡིན་ནོ། །

གང་ཟག་བཞག་པ་ནི། གང་ཟག་གང་ལ་རེག་པ་ལ་བརྟེན་ནས་ལྟུང་བ་འབྱུང་བའི་ཡུལ་དེ་ནས་མ་སྨོས་ལ། ཡུལ་གཞན་ནས་གླེང་ཞིག་ཟེར་བ་ལྟ་བུ་ལ་ཡང་དགག་དབྱེ་བྱ་བར་ཁས་ལེན་པ་ཡིན་ནོ། །
གཉིས་ཀ་བཞག་པ་ནི། དེ་ལྟར་བཤད་པའི་གཞི་དང་། གང་ཟག་གཉིས་ཀ་ནས་མ་གླེང་། གཞན་ནས་གླེང་ཞིག་ཟེར་བ་ལྟ་བུ་ལ་ཡང་དགག་དབྱེ་བྱ་བ་ཡིན་ནོ། །
ཕམ་པ་ནས་མ་གླེང་ཞིག་ཟེར་བ་ལྟ་བུ་ལ་ཁས་མི་ལེན་ཏེ། ཕམ་པ་འཆབ་མེད་བྱུང་ཡང་དེ་ཕྱིར་མ་བཅོས་པ་དང་ལྷན་ཅིག་ཏུ་དགེ་

༼༤༣༢༽
འདུན་གྱི་ལས་བྱ་བར་མ་གསུངས་པས་སོ། །
ཇི་སྐད་དུ། གཞིའམ་གང་ཟག་གམ། གཉིས་ཀ་བཞག་ནས་ཀྱང་ངོ་། །
དེ་དག་གནོད་པར་བྱའོ། །
བཞག་པར་བྱ་བ་མཐའ་མ་གཏོགས་པ་ཉིད་ཁས་བླང་བར་བྱའོ། །
ཞེས་སོ། །
ཁ་ཅིག་བྱེད་པ་པོ་དགེ་སློང་འདི་ལྟ་བུས་ལྟུང་བ་མ་གླེང་ལ། གཞན་གྱིས་གླེང་ཞིག་ཟེར་བ་ལྟ་བུ་ལ་གང་ཟག་བཞག་པར་འདོད་པ་ནི་མི་འཐད་དེ། དེ་ནི་རང་གི་བློས་བཏགས་ཀྱི་ཚོད་གཏམ་ཡིན་གྱིས། གཞུང་དང་འགྲེལ་པར་མ་བཤད་དོ། །
དགག་དབྱེ་བྱེད་པ་པོ་དགེ་སློང་འབའ་ཞིག་གིས་བྱ་བ་ཡིན་གྱིས། དགེ་སློང་མས་ནི་བྱར་མི་རུང་སྟེ། དེས་དགེ་སློང་དང་དགེ་སློང་མ་སོགས་ལ་དགག་དབྱེ་བྱས་ན་ལས་མི་ཆགས་པའི་ཕྱིར། དེར་མ་ཟད་དགེ་སློང་དགག་དབྱེ་བྱེད་པར་བསྐོས་པ་དགེ་སློང་མར་མཚན་གྱུར་བས་ཀྱང་། གཞན་ལ་དགག་དབྱེ་བྱར་མི་རུང་བའི་རྒྱུ་མཚན་བཤད་མ་ཐག་པ་ལྟར་ཤེས་པར་བྱའོ། །
ཇི་སྐད་དུ། བུད་མེད་ལ་ནི་མ་ཡིན་ནོ། །
གྱུར་པ་ལ་ཡང་ངོ་། །
ཞེས་སོ། །
འདིའི་དོན་ལ་པཎ་ཆེན་གྱིས། བུད་མེད་ལ་དགག་དབྱེ་བྱར་མི་རུང་བར་བཤད་པ་ནི་མི་ལེགས་ཏེ། དགེ་སློང་གིས་དགེ་སློང་མ་ལ་དགག་དབྱེ་བྱེད་པར་གསུངས་པའི་ཕྱིར་ཏེ། དེའི་འོག་ཏུ་དགེ་སློང་མ་རྣམས་ལའོ། །
ཞེས་སུ་ངེས་པའི་ཕྱིར། གཞན་དུ་ན་དགེ་སློང་མ་ལ་དགག་དབྱེ་མེད་པར་འགྱུར་རོ། །
ལྔ་པ་དགག་དབྱེའི་ཕན་ཡོན་ནི། དགག་དབྱེ་བྱས་པས་སྟོན་པའི་བཅས་པ་དང་མཐུན་ཞིང་། ཚུལ་ཁྲིམས་

༼༤༣༣༽
དང་ཆོས་གཉིས་ཀྱི་ནང་ནས་གཙོ་བོར་ཆོས་རྣམ་པར་དག་པར་འགྱུར་བའི་ཕྱིར་དང་། དགག་དབྱེའི་སྐབས་དེར་སྦྱིན་བདག་གི་སྟོན་མོ་དང་། དཀོན་མཆོག་ལ་མཆོད་པ་དང་། གོས་ལ་སོགས་པའི་རྙེད་པ་རྒྱ་ཆེན་པོ་དབྱར་གནས་པའི་དགེ་འདུན་ལ་ཕུལ་ན་གནས་སྐབས་གཞན་དུ་ཕུལ་བ་ལས་བསོད་སྙོམས་ཀྱི་འབྲས་བུ་ཆེ་བར་འབྱུང་བས་དེའི་ཕན་ཡོན་འགྲུབ་པའི་ཆེད་ཡིན་ནོ། །
དཔེར་བརྗོད་ན། དབྱིག་གཉེན་གྱིས། གང་དག་འགོག་བྱམས་ཉོན་མོངས་མེད། །
ཅེས་གསུངས་པ་ལྟར། འདིར་ཡང་དབྱར་གནས་རྫོགས་པར་ཚར་ཞིང་། དགག་དབྱེ་བྱས་མ་ཐག་པ་དེ་བསོད་ནམས་སོག་པའི་ཞིང་གང་ལས་ཀྱང་མཐུ་ཆེ་བ་ཡིན་ནོ། །
གཞུང་འདིར། འདི་ལྟར་བཅོམ་ལྡན་འདས་ཀྱིས་ཚུལ་ཁྲིམས་རྣམ་པར་དག་པའི་ཕྱིར་ན་གསོ་སྦྱོང་གསུངས་ལ་ཆོས་རྣམ་པར་དག་པའི་ཕྱིར་ནི་དགག་དབྱེ་གསུངས་པས། གལ་ཏེ་འདོད་ན་དགག་དབྱེ་གྱིས་ཤིག ཅེས་གསུངས་པའི་དོན་ནི། གསོ་སྦྱོང་བྱས་ན་འཕྲལ་གྱི་ཁ་ན་མ་ཐོ་བ་མེད་པ་ཉིད་ཙམ་ལ་ཚུལ་ཁྲིམས་རྣམ་པར་དག་པ་ཞེས་བྱ་ཞིང་། དགག་དབྱེ་བྱས་པས་ནི་མཐོང་ཐོས་དོགས་གསུམ་གྱི་སྒོ་ནས་ལྟུང་བ་གླེང་བ་དང་། དེ་བྱིན་གྱིས་རློབས་པ་དང་། བཤགས་པ་བྱ་བའི་གདམ་ངག་དང་། །
སྤོ་མགུ་ལ་སོགས་པའི་ཕྱིར་བཅོས་བྱེད་ཚུལ་གྱི་རྗེས་སུ་བསྟན་པ་དག་ལ་ཡང་དག་པར་བཞུགས་པ་ཉིད་དང་། དེ་བཞུགས་པས་ཡང་དག་པ་ཉིད་དུ་ངེས་པར་གྱུར་ན་སེམས་དང་སེམས་

༼༤༣༤༽
བྱུང་གི་ཆོས་ཀུན་རྣམ་པར་དག་པར་འགྱུར་བ་ཡིན་ནོ། །

འདི་ནི་དགག་དབྱེའི་བསྔགས་ཚིག་ལས། བདག་ལ་གདམས་སུ་གསོལ། བདག་ལ་རྗེས་སུ་བསྟན་དུ་གསོལ། ཞེས་འབྱུང་བ་དང་དོན་མཐུན་པ་ཡིན་ནོ། །
གཉིས་པ་བདེ་བར་གནས་པའི་རྐྱེན་རྟེན་པ་གོས་སོགས་ཀྱི་གཞི་ལ་གསུམ་སྟེ། བག་ཡངས་དང་འབྲེལ་བ་ཆོས་གོས་སྲ་རྐྱང་གཞི། གོས་མཐའ་གཉིས་སུ་མ་ལྟུང་བ་གོས་ཀྱི་གཞི། ཟས་མཐའ་གཉིས་སུ་མ་ལྟུང་བ་སྨན་གྱི་གཞིའོ། །
དང་པོ་ནི། དགག་དབྱེ་ལ་འཕྲོས་སྲ་རྐྱང་འབྱུང་བས་དེའི་འོག་ཏུ་དེ་བཤད་དོ། །
དེ་ཡང་སྟོན་པའི་ལུང་ལས། དེ་ལྟ་བས་ན་དགེ་སློང་དག་གིས་བསྟན་པ་ཉེ་བར་བཞག་པར་རྗེས་སུ་གནང་ངོ་། །
ཞེས་དང་། གཞུང་འདིར་སྲ་རྐྱང་འདིང་བར་བྱའོ། །
ཞེས་པས་སྲ་རྐྱང་འདིང་བ་བསྟན། །
གནས་གང་དུ་གང་ཟག་གང་གིས་ན། གནས་ནི་དབྱར་སྔ་མ་ཁས་བླངས་བའི་གནས་སུ་འདིང་། གང་ཟག་ནི་དབྱར་སྔ་མ་ཁས་བླངས་བའི་དགེ་སློང་གི་དགེ་འདུན་གྱིས་འདིང་བ་ཡིན་གྱིས། དབྱར་སྔ་ཁས་མ་བླང་པ་དང་། བླངས་ཀྱང་རལ་བ་དང་། དབྱར་ཕྱི་མ་ཁས་བླང་པ་དང་། དབྱར་གནས་གཞན་དུ་ཁས་བླངས་བ་དང་། དེ་ལས་གཅོད་བཞིན་པ་དང་། སྦོ་བ་ལ་སོགས་པ་ས་གཞན་ན་གནས་པ་དག་གིས་ནི་མི་འདིང་བར་གཞུང་ལས་བཤད་དོ། །
གཏད་པ་ལས་བྱུང་བའི་སྤང་བའི་སྐབས་སུ་རྒྱ་ཆེར་འགྲེལ་དུ་རྣམ་འབྱེད་ཀྱི་ལུང་དྲངས་ནས་དབྱར་ཕྱི་མ་ཁས་བླངས་བས་སྲ་

༼༤༣༥༽
རྐྱང་འདིང་བར་བཤད་ལ། དེ་དང་གཞུང་འདིར་དབྱར་ཕྱི་མ་ཁས་བླངས་པས་སྲ་རྐྱང་འདིང་བར་བྱ་བ་མ་ཡིན་པར་གསུངས་པ་གཉིས་དངོས་སུ་འགལ་བ་ལྟར་གནང་པའི་དོགས་པ་ཆེན་པོ་འབྱུང་བ་དཔྱོད་ལྡན་དག་གིས་མཁྱེན་པར་བྱ་དགོས་སོ། །
དངོས་པོ་གང་འདིང་བ་ནི་དབྱར་གནས་པའི་དགེ་འདུན་གྱི་གོས་ཀྱི་རྙེད་པ་ལས་བྱུང་ཞིང་རུང་བའི་ཚོན་གྱིས་ཁ་བསྒྱུར་པ་སྲ་རྐྱང་འདིང་བར་རྩོམ་པའི་དགེ་འདུན་སྤྱི་ལ་དབང་བའི་ཆོས་གོས་རྣམ་གསུམ་རུང་བ་ཚད་དང་ལྡན་པ་ལ་སྲ་རྐྱང་གི་མིང་གིས་བཏགས་བ་དེ་འདིང་ངོ་། སྲ་རྐྱང་མཚན་ཉིད་པ་ནི་ཆོས་གོས་དྲས་དྲུབ་ལ་སོགས་པ་བྱེད་པའི་ཤིང་སོགས་ཀྱི་སྤང་ལེབ་འམ། གཏན་པ་དེ་ཡིན་ཞིང་། །
ཆོས་གོས་སྲ་རྐྱང་ནི་སྲ་རྐྱང་བཏགས་པ་བ་ཡིན་ནོ། །
དེ་ལྟ་བུ་ཆོས་གོས་སྲ་རྐྱང་དེ་སྟོན་ཟླ་འབྲིང་པོའི་ཚེས་བཅུ་དྲུག་ཚུན་ལ་གྲུབ་པར་བྱས་ནས་དུས་ནམ་འདིང་བ་ནི་ཚེས་བཅུ་དྲུག་གི་ཉིན་སྲ་རྐྱང་འདིང་བ་པོ་རྣམས་ཀྱིས་སྲ་རྐྱང་དེ་ཉིད་བདུག་སྤོས་དྲི་ཞིམ་པོ་སོགས་དང་། མེ་ཏོག་གིས་མཆོད་ཅིང་ཕང་བར་ཐོགས་ཏེ་རྒན་རིམ་བཞིན་དུ་བསྔགས་ཚིག་ལན་གསུམ་བརྗོད་པའི་སྒོ་ནས་འདིང་བ་ཡིན་ཏེ། ཇི་སྐད་དུ། དྲི་དང་མེ་ཏོག་གིས་མཆོད་ཅིང་། བདུག་སྤོས་དྲི་ཞིམ་པོས་བདུག་པ་དུ་མ་བཟེབ་ཀྱི་སྤྲོག་མར་ཐོགས་ཏེ་རྒན་རིམ་དུ་འདུག་པས་འདིང་བ་སྒྲུབ་པར་བྱའོ། །
ཚེས་བཅུ་དྲུག་ལའོ། །
སྟོན་ཟླ་འབྲིང་པོའི་འོ། །
ལན་གསུམ་བཟླས་པས་སོ། །
གདིང་ངོ་། 

༼༤༣༦༽
ཞེས་སོ། དུ་མ་ཞེས་པ་ཆོས་གོས་གསུམ་ཕྲུགས་གཅིག་ལོ་ནར་མ་ངེས་པར་གསུམ་ཕྲུགས་དུ་མ་འདིང་བ་བསྟན། ཉུང་མཐའ་གསུམ་ཕྲུགས་གཅིག་གི་ཆོག བཏིང་བའི་སྲ་རྐྱང་དེ་ལ་དགེ་སློང་རང་རང་གིས་ཆོས་གོས་ཡིན་པར་མོས་པ་བྱ་བ་གལ་ཆེ། དེ་ལྟར་མོས་ཤིང་སྲ་རྐྱང་བཏིང་བའི་བསམ་པས་བཏིང་བའི་གནས་ཀྱི་སྤྱིའི་མཚམས་ཆེན་པོ་དེའི་ནང་ན་གནས་སམ། ཡུལ་ཐ་དད་པ་དུ་མ་ཡོད་ཚེ་ཡུལ་གཞན་དུ་གནས་ཀྱང་སྲ་རྐྱང་བཏིང་བའི་གནས་དངོས་གཞི་རང་ན་གནས་པའི་དགེ་སློང་གཞན་དག་དང་སྲ་རྐྱང་གི་རྙེད་པ་ཐུན་མོང་བར་འགྱུར་བ་ནི་དེ་བཏིང་བའི་ཕན་ཡོན་ཡིན་ཞིང་། སྤྱིའི་མཚམས་ཆེན་པོ་གཅིག་གི་ནང་ན་ཡོད་ཕྱིན་གནས་གཞན་དུ་གནས་ཀྱང་། སྲ་རྐྱང་བཏིང་བའི་ཕྱིར་གནས་པར་ཡང་འགྲོ་སྟེ། ཇི་སྐད་དུ། དེ་ལྷག་མ་དག་དང་རྙེད་པ་ཐུན་མོང་དུ་འགྱུར་རོ། །

ཞེས་དང་། མཚམས་ཅིག་པ་ཉིད་ཡིན་ན། དེར་གནས་གཞན་དུ་གནས་པ་རྣམས་ཀྱང་བཏིང་བའི་ཕྱིར་གནས་པ་ཉིད་ཡིན་ནོ། །
ཞེས་སོ། །
སྐབས་སུ་སྲ་རྐྱང་དེ་བསེར་བུའི་ངང་ལས་བསང་བ་དང་། ཉི་མ་ལ་སྲོད་པ་ཙམ་དང་རྡུལ་སྤྲུགས་པ་ནི་སྲ་རྐྱང་བརྒྱང་བ་ཅེས་བྱ་སྟེ། སྔར་གྱི་འདིང་བ་པོས་བྱ་བ་ཡིན་ནོ། །
བཏིང་བའི་ཕན་ཡོན་གཞན་རྣམས་དང་། བཏིང་བའི་བར་གྱི་བསླབ་བྱ་དང་དབྱུང་བའི་རྣམ་གཞག་རྣམས་ནི་གོས་འཆང་བྲལ་འཇོག་གསུམ་གྱི་སྤང་བའི་

༼༤༣༧༽
སྐབས་སུ་མདོ་ཙམ་བཤད་ཟིན་པ་དེས་རྟོགས་པར་ནུས་སོ། །
གཉིས་པ་གོས་ཀྱི་གཞི་ལ་གཉིས་ཏེ། གོས་གཞི་དངོས་དང་། དམིགས་བསལ་བསྟན་པ་ཀོ་ལྤགས་ཀྱི་གཞིའོ། །
དང་པོ་ལ་ལྔ་སྟེ། གོས་ཀྱི་རྒྱུ་རུང་མི་རུང་གི་རྣམ་དབྱེ་བསྟན་པ། རུང་བ་ལ་གོས་བཟོ་བའི་ཚུལ། ཡོ་བྱེད་གསུམ་དུ་དབྱེ་བ། དབྱེ་བ་སོ་སོའི་རྣམ་བཞག གོས་ལ་ལོངས་སྤྱོད་པའི་ཚུལ་ལོ། །
དང་པོ་ནི། དཔག་བསམ་གྱི་ཤིང་ལས་བྱུང་བའི་གོས་དང་། བ་གླང་དང་། རྔ་མོ་དང་། ར་དང་རི་དགས་ཀྱི་བལ་ལས་བྱས་པ་དང་། ཨརྐའི་ཤིང་བལ་ལས་བྱས་པ་དང་། སྤུན་ལ་དེ་དག་གི་བལ་འདྲེས་པ་རྣམས་ནི་རྒྱུའི་སྒོ་ནས་རུང་བ་མ་ཡིན་ཞིང་། ཚད་ནི་རང་གི་ཁྲུ་ཚང་དང་མཐུན་ན་གོས་ལྷག་ཀྱང་ཚད་དང་ལྡན་པ་དང་། མ་མཐུན་ན་ཚད་དང་མི་ལྡན་པས་རུང་བ་མ་ཡིན་ནོ། །
གཞན་ཡང་དབྱིབས་ཀྱི་སྒོ་ནས་ཁྱིམ་པ་དང་། མུ་སྟེགས་ཅན་གྱི་གོས་ལྟ་བུ་དང་། རྒྱུའི་སྒོ་ནས་ཁ་ཚར་དང་བུན་ཚར་མ་བཅད་པ་ནི་གོས་ཀྱི་རྒྱུར་རུང་བ་མ་ཡིན་ནོ། །
འོ་ན་རྒྱུར་གང་རུང་ཞེ་ན། ལུག་གི་བལ་ལས་བྱས་པ་དང་། རྩ་ཤ་ན་ལས་བྱས་པ་དང་། ཉི་འོག་པའི་གོས་དང་། རས་གོས་དང་། རྩ་ཟར་མ་ལས་བྱས་པ་དང་། རྩ་ཀོ་ཏ་མ་བ་ལས་བྱས་པ་དང་། རྩ་དུ་གུ་ལས་བྱས་པ་དང་བདུན་ནི་རུང་བ་ཡིན་ཏེ། ཚིག་ལེར། ཆོས་གོས་རྒྱ་ནི་རྣམ་པ་བདུན། །
ཞེས་སོ། དེ་དག་ཀྱང་སྤུ་ཤིན་ཏུ་ཆེ་ན། ཆོས་གོས་རྣམ་གསུམ་གྱི་རྒྱུར་མི་རུང་སྟེ། ཇི་སྐད་དུ། 

༼༤༣༨༽
སྤུ་ཅན་ཆོས་གོས་གསུམ་ཉིད་དུ། །
བྱིན་གྱིས་བརླབ་པར་མི་བྱའོ། །
ཞེས་སོ། གཉིས་པ་བཟོ་བའི་ཚུལ་ལ་བཀྲུ་བ་དང་། ཁ་བསྒྱུར་བ་ཚུལ་བཞིན་དུ་འདུལ་བ་དང་མཐུན་པར་བྱ་སྟེ། ཚིག་ལེར། སྔོན་པོ་བཙག་དང་དུར་སྨིག་རྩི། །
འདི་དག་རུང་བའི་ཚོན་གསུམ་སྟེ། །
ཞེས་གསུངས་པ་ལྟར། དེ་གསུམ་གང་རུང་གིས་ཁ་བསྒྱུར་བ་ནི། རབ་བྱུང་གི་གྱོན་པར་བྱ་བའི་གོས་ཡིན། །
དེ་གསུམ་གང་རུང་གིས་ཁ་མ་བསྒྱུར་བ་གྱོན་པ་ནི་དགེ་སློང་ལ་ཁ་མ་བསྒྱུར་བའི་གོས་གྱོན་པའི་ལྟུང་བྱེད་ཡིན་ཏེ། ཇི་སྐད་དུ། སྔོན་པོའམ། དམར་པོའམ། ངུར་སྨིག་གི་ཁ་མ་བསྒྱུར་བ་རང་གི་གོས་ཞེས་པ་ནས། ཡོངས་སུ་ལོངས་སྤྱོད་ནའོ། །
ཞེས་སོ། །
རྒྱ་སྐྱགས་དང་། ལེབ་རྒན་རྩི་དང་། རྩོད་དང་། སྨ་ཤིང་རྩི་དང་། མཐིང་ཤུན་དང་། མཚལ་དང་། སིནྡྷུ་ར་དང་། གུར་གུམ་སྟེ་ཚོན་ཆེན་བརྒྱད་ཀྱིས་ཁ་བསྒྱུར་པའི་གོས་ནི་རབ་བྱུང་རྣམས་ལ་བཀག་པ་ཡིན་ཏེ། ཚོན་ཆེན་དག་གི་ཆོས་གོས་ནི། ཁ་བསྒྱུར་བྱེད་པར་བཀག་པ་ཡིན། ཞེས་དང་། གཞུང་འདིར། ཁ་མདོག་ཆེན་པོར་ཁ་བསྒྱུར་བའི་གོས་བསྟེན་པར་མི་བྱའོ། །
ཞེས་སོ། །
དེ་ལྟར་རུང་བའི་ཚོན་གྱིས་ཁ་བསྒྱུར་ནས་སྣམ་སྦྱར་ལ་ངེས་པར་དྲས་དྲུབ་དགོས་ལ། བླ་གོས་དང་། ཐང་གོས་ལ་རབ་དྲས་དྲུབ། དེ་མ་ཡིན་ན་ལྷན་ཐབས་བྱ་བ་ཡིན་ནོ། །
ཇི་སྐད་དུ། ཕྱིང་པ་དང་། ལ་བ་དང་། བེའུ་ཕྲུག་དང་། ཀླམ་དང་། གོས་བསང་པ་ནི་མི་དྲ་བར་ལྷན་ཐབས་བསླན་ཞིང་དྲུབ་བོ། །

ཞེས་དང་། འགྲེལ་པར་

༼༤༣༩༽
ལྔ་བོ་འདི་དག་ནི་མི་དྲ་བ་དག་ཡིན་ཏེ། ཞེས་པ་ནས། ལྷན་ཐབས་བསླན་ཏེ་བཅང་བར་བྱའོ། །
ཞེས་སོ། །
འདིང་བ་ལ་གླེགས་བུ་ཕྱེད་དང་གཉིས་པ་བྱེད་ཅིང་གོས་གཞན་རྣམས་ལ་སྣམ་ཕྲན་དང་། གླེགས་བུའི་བཤད་པ་མེད་དོ། ཇི་སྐད་དུ། མཚོན་གྱིས་མ་དྲས་པའི་གོས་བཅང་བར་མི་བྱའོ། །
དྲས་ཤིང་དྲུབ་པ་ཆོས་གོས་ཉིད་དུ་བྱིན་གྱིས་བརླབ་པར་བྱའོ། །
ཞེས་དང་། སྣམ་སྦྱར་མ་ཡིན་པ་དག་ལ་དྲས་ཏེ་བྱིན་གྱིས་བརླབས་པར་ངེས་པ་མེད་དོ། །
ཅེས་སོ། །
དྲས་ཤིང་དྲུབ་པ་ནི་གླེགས་བུར་དྲས་ཤིང་དྲུབས་པ་ཡིན་ནོ། །
ཚུལ་ཇི་ལྟར་དྲུབ་པ་ཡིན་ཞེ་ན། ཇི་སྐད་དུ། སྣམ་ཕྲན་སྣྲེལ་གཞི་ཉིད་དང་། ལྷག་མ་མཉམ་པ་ཉིད་དང་། དབུས་ནས་གཞན་དུ་གླེགས་བུའི་འཕྲོ་ཕྱོགས་ཕྱོགས་སུ་བལྟ་བ་ཉིད་དང་། མཐའ་བསྐོར་བ་ཉིད་དག་གིས་སོ། །
ཐང་གོས་དང་། བླ་གོས་དང་། སྣམ་སྦྱར་ལའོ། །
ཞེས་གསུངས་པས་དྲུབ་པ་བསྟན་ནོ། དེའི་དོན་ཡང་སྣམ་སྦྱར་ལ་སྣམ་ཕྲན་དང་གླེགས་བུའི་གྲངས་ཀྱི་སྒོ་ནས་ཕྱེ་ན་ཆུང་ངུ་སྐོར་གསུམ། འབྲིང་སྐོར་གསུམ། ཆེན་པོ་སྐོར་སྟེ་དགུ་ཡོད་པ་ལས། དང་པོ་གསུམ་ནི། སྣམ་ཕྲན་དགུ་བ་དང་། བཅུ་གཅིག་པ་དང་། བཅུ་གསུམ་པ་རྣམས་ཡིན་ཏེ། འདི་གསུམ་ཀ་ལ་གླེགས་བུ་ཕྱེད་དང་གསུམ་པར་བྱེད་པ་ཡིན་ནོ། །
འབྲིང་གསུམ་ནི། སྣམ་ཕྲན་བཅོ་ལྔ་བ། བཅུ་བདུན་པ། བཅུ་དགུ་པ་རྣམས་ཡིན་ཏེ། འདི་གསུམ་ཀ་ལ་གླེགས་བུ་ཕྱེད་དང་

༼༤༤༠༽
བཞི་བར་བྱེད་དོ། །
ཆེན་པོ་གསུམ་ནི། སྣམ་ཕྲན་ཉེར་གཅིག་པ། ཉེར་གསུམ་པ། ཉེར་ལྔ་རྣམས་ཡིན་ཏེ། འདི་གསུམ་ཀ་ལ་གླེགས་བུ་ཕྱེད་དང་ལྔ་པར་བྱེད་དོ། །
བླ་གོས་ལ་མཐའ་ཅིག་ཏུ་སྣམ་ཕྲན་བདུན་མ། །
གླེགས་བུ་ཕྱེད་དང་གསུམ་མོ། །
ཐང་གོས་ལ་སྣམ་ཕྲན་ལྔ་པ། གླེགས་བུ་ཕྱེད་དང་གཉིས་པར་བྱེད་དོ། །
འདུལ་འཛིན་གྲགས་རྒྱལ་གྱི་བསླབ་བྱ་ཆེན་མོར། སྣམ་ཕྲན་དང་། གླེགས་བུ་མེད་པའི་བླ་གོས་མེ་ལོང་མ་ལྟ་བུ་བཞེད་ཀྱང་། དེ་ནི་རབ་བྱུང་མ་ཡིན་པའི། སྔགས་པར་ཁས་ཆེ་བ་འགའ་ཞིག་གི་ཆོས་གོས་སུ་མིང་འདོགས་པ་དེ་ཡིན་པས་ལུགས་འདི་ཇི་ལྟར་འཐད་བརྟག་པར་བྱའོ། །
སྣམ་སྦྱར་དྲུབ་པའི་ཚེ་སྣམ་ཕྲན་ཉེར་ལྔ་མ་ལ་གླེགས་བུ་ཕྱེད་དང་ལྔ་མ། བྱ་སྤུ་ནོན་གྱི་ཚུལ་དུ་འཐུད་ནས་དྲུབས་པས་གླེགས་བུ་ཕྱེད་དང་ལྔ་ལྔ་དང་ལྡན་པའི་སྣམ་ཕྲན་ཉེར་ལྔ་འབྱུང་། དེའི་ཚེ་སྣམ་ཕྲན་གཅིག་དབུས་སུ་བཞག གཡས་སུ་བཅུ་གཉིས། གཡོན་དུ་བཅུ་གཉིས། གླེགས་བུ་རྣམས་རིམ་པ་འཆོལ་བར་བྱ་སྤུ་ནོན་གྱིས་བཞག་པ་ལ་མཐའ་ལྕགས་རིས་བསྐོར་བའི་ཚུལ་གྱིས་སྦྱར་ནས་དྲུབ་བོ། །
དེ་བཞིན་དུ་སྣམ་སྦྱར་ལྷག་མ་རྣམས་ལ་ཡང་ཤེས་པར་བྱའོ། །
སྣམ་སྦྱར་ཞེས་པའི་རྒྱུ་མཚན་ནི་སྣམ་ཕྲན་དུ་དྲས་ཏེ་སྦྱར་བ་ལས་དགེ་སློང་ཕ་མ་ཁོ་ན་ལ་ངེས་པར་དགོས་པའི་ཆོས་གོས་ཀྱི་རིགས་ལ་སྣམ་སྦྱར་ཞེས་བྱའོ། །
སྣམ་ཕྲན་བཅུ་བ་དང་། བཅུ་གཉིས་པ་སོགས་ཟུང་

༼༤༤༡༽
དུ་སྦྱར་བ་ནི་མི་རུང་ངོ་། །
བླ་གོས་དྲུབ་པའི་ཚེ་གླེགས་བུ་ཕྱེད་དང་གསུམ་རེ་བྱ་སྤུ་ནོན་གྱི་ཚུལ་དུ་སྦྱར་ནས་དྲུབ་བོ། །
དེ་ལ་སྣམ་ཕྲན་བདུན་པ་ལ་གཅིག་དབུས་སུ་བཞག གཡས་སུ་གསུམ། གཡོན་དུ་གསུམ། གླེགས་བུ་ཆེ་ཆུང་རིམ་པ་འཆོལ་བར་བྱ་སྤུ་ནོན་གྱི་ཚུལ་གྱི་བཞག་ནས་མཐའ་ལྕགས་རིས་བསྐོར་ཏེ། དྲུབས་པར་བྱེད་པའོ། །
དགེ་སློང་ལ་སྣམ་སྦྱར་སོགས་ཆོས་གོས་གསུམ་ཡིན་ལ། དགེ་སློང་མ་ལ་དེའི་སྟེང་དུ་གཉིས་ཏེ་ཆོས་གོས་རྣམ་ལྔར་གྲགས། དེའི་ཕྱི་མ་གཉིས་ནི་དྲས་ཤིང་དྲུབ་པ་ཡང་རུང་། དྲས་ཤིང་དྲུབ་པ་མ་ཡིན་པ་ཡང་རུང་སྟེ། ཇི་སྐད་དུ། དགེ་སློང་མས་ནི་ཤིང་དང་དཔུང་བཅད་དང་། རྔུལ་གཟན་རྣམ་པ་གང་ཡང་རུང་བའོ། །

ཞེས་སོ། །
གསུམ་པ་ཡོ་བྱད་གསུམ་གྱི་རྣམ་གཞག་ནི། འཚོ་བའི་ཡོ་བྱད། མཁོ་བའི་ཡོ་བྱད། ལྷག་པའི་ཡོ་བྱད་དང་གསུམ། དང་པོ་ནི། དགེ་སློང་ལ་ལུས་འཚོ་བའི་ཆེད་དུ་རང་དོན་གྱི་བསམ་པས་འཆང་བར་གནང་བའི་རུང་བ་ཚད་ལྡན་གྱི་གོས་སོ། །
གཉིས་པ་ནི་དགེ་སློང་ལ་ཉེ་བར་མཁོ་བའི་ཆེད་དུ་རང་དང་ཚངས་པར་མཚུངས་པར་སྤྱོད་པ་གཉིས་ཀའི་བསམ་པས་འཆང་བར་གནང་བའི་གོས་ཕྲན་ཚེགས་པ་རྣམས་ཡིན་ནོ། །
གསུམ་པ་ནི། དགེ་སློང་ལ་ལྷག་པའི་ཡོ་བྱད་དུ་རུང་བར་གཞན་ལ་ཡིད་གཏད་པའི་ཆོས་གོས་བྱིན་གྱིས་བརླབས་པས་འཆང་བར་གནང་བའི་གོས་དང་། གོས་ཀྱི་

༼༤༤༢༽
རིན་དུ་གྱུར་པའི་རིན་པོ་ཆེ་གང་རུང་ངོ་། །
གོས་ཀྱི་རིན་དུ་མ་གྱུར་བའི་རིན་པོ་ཆེ་ལ་སོགས་པ་དང་། རྫས་ཀྱི་རིགས་གཞན་རྣམས་ལ་བྱིན་བརླབ་བཤད་པ་མེད་པར་མཁས་པ་དག་བཞེད་དོ། །
འཚོ་བའི་ཡོ་བྱད་ལ་ནི་ངེས་པར་བྱིན་གྱིས་བརླབ་དགོས་ཏེ། མཁན་པོའམ། སློབ་དཔོན་ནམ། ཚེ་དང་ལྡན་པ་སོགས་སྐབས་དང་སྦྱར་ལ་དགོངས་སུ་གསོལ། བདག་མིང་འདི་ཞེས་བགྱི་བའི་ཆོས་གོས་བགྱིས་ལགས་པ་རུང་བ་སྤྱོད་པར་འོས་པ་འདི་ཆོས་གོས་སྣམ་སྦྱར་དུ་བྱིན་གྱིས་བརླབས་པའོ། །
ལན་གསུམ། ཐབས་ལེགས་བྱ། དེ་བཞིན་དུ་བླ་གོས་སོགས་འཚོ་བའི་ཡོ་བྱད་གཞན་བཅུ་གཉིས་པོ་ལ་ཡང་བྱིན་བརླབ་རིགས་འགྲེའོ། །
ཤམ་ཐབས་སོགས་ལ་གོས་བགྱིས་ལགས་པ་བཞེས་དང་། གོས་ཤམ་ཐབས་སུ་བྱིན་གྱིས་བརླབ་བོ། །
ཞེས་སོགས་གསུངས་པར་ཤེས་པར་བྱའོ། །
སྣམ་སྦྱར་སོགས་ཐེབས་ཡོད་ན་གཅིག་འཚོ་བའི་ཡོ་བྱད་དུ་བྱིན་གྱིས་བརླབས། ཅིག་ཤོས་ནི་ལྷག་པའི་ཡོ་བྱད་དུ་བྱིན་གྱིས་བརླབས་པ་ཡིན་ནོ། །
རབ་བྱུང་གི་གོས་ཀྱི་རྣམ་པར་མ་གྲུབ་པ་ཁྲུ་གང་ནས་བཟུང་འཁོར་གསུམ་ཁེབས་པའི་མཐའི་ཚད་ཀྱི་བར་ལ་ཁ་དོག་དཀར་པོ་དང་། ཁ་ཚར་དང་ཕུན་ཚར་བཅད་པའམ་མ་བཅད་ཀྱང་རུང་། མཁོ་བའི་ཡོ་བྱད་དུ་བྱིན་གྱིས་བརླབས་པར་བྱའོ། །
དེའི་བསྔགས་ནི་དགོངས་གསོལ་སྔར་དང་འདྲ། གོས་འདི་དག་བདག་དང་ཚངས་པར་མཚུངས་པར་སྤྱོད་པ་རྣམས་ལ་མཁོ་བའི་ཡོ་བྱད་ཀྱི་གོས་སུ་བྱིན་གྱིས་བརླབས་པོ་ལན་གསུམ། 

༼༤༤༣༽
ཐབས་ལེགས་བྱ། །
སྣམ་སྦྱར་སོགས་ལྷག་པོ་དང་། གོས་ཀྱི་རིན་དུ་གྱུར་པའི་རིན་པོ་ཆེ་དང་། རས་ཡུག་ལ་སོགས་པ་གཞན་ལ་ཡིད་གཏད་པའི་སྒོ་ནས་ལྷག་པའི་ཡོ་བྱད་དུ་བྱིན་གྱིས་བརླབས་པར་བྱ་དགོས་ཏེ། དེའི་བསྔགས་ནི་དགོངས་གསོལ་སྔར་བཞིན་ལ། བདག་མིང་འདི་ཞེས་བགྱི་པས་གོས་ལྷག་མ་དུང་བ་མ་བགྱིས་པ། རུང་བ་བགྱིད་པར་འོས་པ་འདི་མཁན་པོ་ལ་རུང་བར་བགྱིའོ། །
མཁན་པོ་ལ་ཡིད་གཏད་དེ་བཅང་བར་བགྱིའོ། །
རྐྱེན་ཇི་ལྟར་བཞིན་དུ་བགྱིའོ། །
ལན་གསུམ། མཁན་པོ་མི་བཞུགས་ན་སློབ་དཔོན་ནམ། བཙུན་པའམ། ཚེ་དང་ལྡན་པ་སོགས་སྐབས་དང་སྦྱར་ལ་བསྔགས་ཚིག་བརྗོད། མཁན་པོ་ལ་མ་ཡིན་པར་གཞན་ལ་ཡིད་གཏད་ན་མཁན་པོའི་མདུན་དུ་དགོངས་གསོལ་དང་། སློབ་དཔོན་ནམ་དགེ་སློང་འདི་ཞེས་བྱ་བ་ལ་ཡིད་གཏད་དེ། ཞེས་སོགས་བྱ། དེ་བཞིན་དུ་སློབ་དཔོན་ལ་ཡིད་གཏད་ན་སློབ་དཔོན་མ་ཡིན་པའི་གཞན་གྱི་མདུན་དུ་བཙུན་པ་དགོངས་སུ་གསོལ་སོགས་ཤེས་པར་བྱའོ། །
ཡིད་གཏད་པ་དང་དེའི་ཡིན་པར་བསམ་ནས་འཆང་བ་ཡིན་གྱིས། རང་གི་ཡིན་པར་མི་བསམ་སྟེ། ཇི་སྐད་དུ། གང་ལ་ཞེན་པ་དེ་བཅང་བར་མི་བྱའོ། །
ཞེས་སོ། བྱིན་རླབས་ཕྱི་མ་འདི་ལ་རྣམ་པར་བཏགས་པའི་ཆོ་ག་ཅེས་པའི་ཐ་སྙད་བཤད་དོ། །
ཡོ་བྱེད་ཕྱི་མ་གཉིས་འཆང་བ་ལ་མཐའ་ཅིག་ཏུ་བྱིན་རླབས་དགོས་པའི་ངེས་པ་མེད་དེ། མཁོ་བ་དང་ལྷག་པའི་ཡོ་བྱད་དེ་དང་དེ་གཞན་ལ་སྦྱིན་པར་བསྔོས་པ་ཉིད་ན། རང་གི་ཡིན་པར་འཛིན་

༼༤༤༤༽
པ་དང་བྲལ་བས་བྱིན་བརླབས་མི་དགོས། སྣམ་སྦྱར་སོགས་ལྷག་པོ་དང་། ལྷུང་བཟེད་ལྷག་པོ་རྣམས་མ་འོངས་པའི་རབ་བྱུང་གི་དོན་དུ་དམིགས་ནས་བཞག་པ་རྣམས་ལ་ཡང་བྱིན་རླབས་མི་དགོས་ཏེ། ཇི་སྐད་དུ། དེ་ནི་བསྔོས་པ་ཉིད་ན་བྲལ་བ་ཉིད་དོ། །
རབ་ཏུ་བྱུང་བའི་དོན་དུ་ངེས་པར་བྱས་པ་ཡང་དེ་ཉིད་དོ། །
ཅེས་སོ། །
མདོར་ན་རབ་ཏུ་བྱུང་བ་རྣམས་ལ་ཡོ་བྱད་མང་ན་ཉེས་པ་བསྐྱེད་པར་འགྱུར་བས་ཡོ་བྱད་མང་པོ་མི་འཆང་བའི་དོན་དུ་བྱིན་རླབས་གསུངས་པར་ཤེས་པར་བྱའོ། །
གཞན་ཡང་ཞྭ་དང་སྐེ་རགས་དང་ལྷུང་བཟེད་ཀྱི་ཤུབས་དང་སྟན་ལ་སོགས་པ་འཚོ་བའི་ཡོ་བྱད་ཀྱི་ཆར་གཏོགས་པའམ་ཡོ་བྱད་ཕྲན་ཚེགས་པ་ཡིན་ལ། བྱིན་རླབས་ནི་སྔ་མ་ཁ་ཅིག་མཛད་ཀྱང་བཤད་ཚོད་མེད་པས་མ་བྱས་ཀྱང་ཆོག་གོ །བཞི་བ་དབྱེ་བ་སོ་སོའི་རྣམ་གཞག་ལ་གོས་གསུམ་སྟེ། དང་པོ་འཚོ་བའི་ཡོ་བྱད་ཀྱི་དབྱེ་བ་ནི་གཞུང་འདིར། སྣམ་སྦྱར་དང་། བླ་གོས་དང་། ཐང་གོས་དང་། ཤམ་ཐབས་དང་། ཤམ་ཐབས་ཀྱི་གཟན་དང་། རྔུལ་གཟན་དང་། རྔུལ་གཟན་གྱི་གཟན་དང་། གདོང་ཕྱིས་དང་། རྣག་གཟན་དང་། གཡན་པ་བགབ་པ་དང་། སྐྲ་བཟེད་དང་། འདིང་བ་དང་། དབྱར་གྱི་གོས་རས་ཆེན་དག་བཅང་བར་བྱའོ། །
ཆོས་གོས་གནང་བ་དེ་ཉིད་དུ་བྱིན་གྱིས་བརླབས་ཏེ་བཅང་བར་བྱའོ། །
ཞེས་གསུངས་པས་དགེ་སློང་གི་འཚོ་བའི་ཡོ་བྱད་ལ་བཅུ་གསུམ་དུ་དབྱེ་བ་བསྟན་ཞིང་། དེ་ཡང་རང་མིང་གིས་བྱིན་གྱིས་བརླབས་ཏེ་བཅང་བར་གསུངས་སོ། །
དེ་ལ་སྣམ་སྦྱར་ནི་སྔར་བཤད་ཟིན་པ་དེས་ཕལ་ཆེར་རྟོགས་པར་བྱ་ལ། ཚད་ནི་རབ་

༼༤༤༥༽
བསྐོར་གསུམ་ལ་དཔངས་སུ་ཁྲུ་གསུམ། སྲིད་དུ་ཁྲུ་ལྔ། ཆུང་ངུ་སྐོར་གསུམ་ལ་དཔངས་སུ་ཁྲུ་ཕྱེད་དང་གསུམ། སྲིད་དུ་ཁྲུ་ཕྱེད་དང་ལྔ། འབྲིང་སྐོར་གསུམ་ལ་ནི་དཔངས་སུ་ཁྲུ་ཕྱེད་དང་གསུམ་ལས་ཅུང་ཟད་ཀྱིས་ལྷག་པ་དང་། སྲིད་དུ་ཁྲུ་ཕྱེད་དང་ལྔ་ལས་ཅུང་ཟད་ཀྱིས་ལྷག་པ་ནས་བཟུང་། དཔངས་སུ་ཁྲུ་གསུམ་ལས་ཅུང་ཟད་ཀྱི་ཆོག་པ་དང་། སྲིད་དུ་ཁྲུ་ལྔ་ལས་ཅུང་ཟད་ཀྱི་མ་ཆོག་པའི་བར་ཅི་རིགས་པ་ཡིན་ཏེ། ཇི་སྐད་དུ། བྱིན་གྱིས་རླབས་སུ་རུང་བ་ཆེན་པོ་དག་ནི་རང་གི་ཁྲུ་གསུམ་དང་ལྔ་དག་གོ །ཆུང་དུ་དག་ནི་གཉིས་ཀ་ལས་ཁྲུ་ཕྱེད་ཕྱེད་ཕྲི་བའོ། །
འབྲིང་རྣམས་ཀྱི་ཚད་ནི་བར་མའོ། །
ཞེས་དང་། ས་གའི་ལྷས་ཀྱང་དེ་བཞིན་དུ་བཤད་དོ། །
མཆན་ཁུང་གཡས་པའི་དྲོད་ཀྱི་སྣམ་སྦྱར་ཆུད་མི་ཟ་བར་བྱ་བའི་ཕྱིར་སྣམ་སྦྱར་གྱི་ལོགས་ལ་ཞེང་དུ་མཐོ་གང་དང་། སྲིད་དུ་ཁྲུ་ཕྱེད་དང་དོ་ཡོད་པའི་གོས་ཀྱིས་ལྷན་པ་བྱ་བ་ཡིན་ཏེ། ཕྱོགས་དེར་དེ་ལ་གོས་བསླན་པར་བྱ་བའོ། །
ཁྲུ་ཕྱེད་དང་དོ་དང་མཐོ་གང་ངོ་། །
ཞེས་སོ། གྱོན་པའི་དུས་ནི་གྲོང་དུ་བསོད་སྙོམས་ལ་རྒྱུ་བ་དང་། དཀོན་མཆོག་ལ་ཕྱག་འཚལ་བ་དང་། དགེ་འདུན་ལ་ལས་ཀྱི་ཆོ་ག་ལ་སོགས་པ་དང་། ཆོས་བཤད་ཉན་ཉམས་སུ་མྱོང་བའི་དུས་སུ་གྱོན་པར་བྱ་བ་ཡིན་གྱིས། གཞན་དུ་ནི་མ་ཡིན་ཏེ། ཇི་སྐད་དུ། བསོད་སྙོམས་ལ་རྒྱུ་བ་དང་། མཆོད་སྟོན་དང་། མཆོད་རྟེན་ལ་ཕྱག་བྱ་བ་དང་། རྗེས་བྱ་བ་དང་། དགེ་འདུན་ཚོགས་པ་དང་། གདམ་ངག་དང་། ཆོས་ཉན་པ་ཉམས་སུ་མྱོང་བ་ལས་གཞན་པའི་བྱ་བ་ལ་སྣམ་སྦྱར་བགོ་བར་མི་བྱའོ། །
ཞེས་སོ། །
གཉིས་པ་བླ་གོས་ནི། རབ་འབྲིང་ཐ་གསུམ་གྱི་ཚད་སྣམ་སྦྱར་བཞིན་ཡིན་པར་

༼༤༤༦༽
མཁས་པ་དག་གིས་བཤད་ལ་བགོ་བའི་དུས་ནི་གཞུང་འདིར། བཤང་བ་དང་། གཅི་བ་དང་། མི་གཙང་བའི་བྱི་དོར་བྱ་བ་དག་ན་བླ་གོས་བགོ་བ་བསྟན་པར་མི་བྱའོ། །

ཞེས་གསུངས་པས་བྱི་དོར་བྱེད་པ་ན་གྱོན་པར་མི་བྱ་ཞིང་། དེ་ལས་གཞན་པའི་ཉིན་མོའི་དུས་ཕལ་ཆེར་ལ་གྱོན་པར་བྱ་བ་ཡིན་ནོ། །
འདི་དང་སྣམ་སྦྱར་ནམ་ཡང་ས་རྗེན་ལ་བཞག་པར་མི་བྱ་སྟེ། དྲས་དྲུབ་བྱེད་པ་ན་ཡང་ས་ལ་མི་བཞག་པར་འོག་ཏུ་གཏན་པ་དགོས་པར་གསུངས་ན་དྲུབ་ཟིན་པ་བྱིན་བརླབས་བྱས་པ་ལྟ་སྨོས་ཀྱང་ཅི་དགོས་ཏེ། ཇི་སྐད་དུ། ཆོས་གོས་ས་ལ་མི་བཞག་གོ །དེའི་དོན་ཏུ་གཏན་པ་བྱའོ། །
ཞེས་དང་། ཆོས་གོས་གར་བབ་བབ་ཏུ་མི་བཞག་གོ །དེའི་དོན་དུ་གདང་བུ་བྱའོ། །
ཞེས་སོ། །
དེས་ན་གཞི་གཞན་མ་བཏིང་བར་ཆོས་གོས་མི་བཞག་སྟེ། ཇི་སྐད་དུ། གཞི་མ་བཏིང་བའི་སར་ཆོས་གོས་བཞག་པར་མི་བྱའོ། །
ཞེས་གསུངས་སོ། །
བླ་གོས་ལ་སྐྱེད་ཚལ་བས། འབྲིང་ལྷན་ཐབས། མཐའ་མ་ཐང་ཐང་པོར་བྱའོ། །
གསུངས་འདུག་ཀྱང་། ཐང་ཐང་པོ་ལ་ཁུངས་མི་གནང་ངོ་། །
ཐང་གོས་ནི་སྤངས་སུ་ཁྲུ་དོ། སྲིད་དུ་ཁྲུ་ལྔའམ་བཞི། མཐའ་ན་ལྟེ་བ་མན་ཆད་པུས་མོ་ཡན་ཆད་དེ་འཁོར་གསུམ་ཁེབས་པའི་ཚད་ཀྱང་རུང་སྟེ། ཇི་སྐད་དུ། ཐང་གོས་ནི་དོ་དང་ལྔ་ཡང་ཡིན། དོ་དང་བཞི་ཡང་ཡིན་ནོ། །
འཁོར་གསུམ་ཁེབས་པ་ཉིད་ཡན་ཆད་ཀྱང་ངོ་། །
ཁྲུའི་དོན་ནི་ལུས་ཀྱི་ཆ་བདུན་ལས་གཉིས་སོ། །
ཞེས་སོ། །
མདོ་ཕྱི་མའི་དོན་ནི་རང་གི་ལུས་ཀྱི་སྤྱི་གཙུག་ནས་རྐང་མཐིལ་གྱི་བར་ལ་དུམ་བུ་བདུན་དུ་བྱས་པའི་ཆ་གཉིས་

༼༤༤༧༽
ནི་ཁྲུ་ཡིན་ནོ། །
གཞུང་འདིར། ཤམ་ཐབས་བགོས་པའི་སྟེང་དུ་སྐེ་རགས་ཅིང་ངོ་། །
ཞེས་དང་། ཤམ་ཐབས་མ་བཅིང་པར་གྲོང་དུ་འཇུག་པར་མི་བྱའོ། །
ཁྲིས་ཅིག་གི་ཡང་མི་བྱའོ། །
ཞེས་གསུངས་པའི་ཤམ་ཐབས་ནི་ཐང་གོས་ཡིན་པར་སེམས་ཏེ། ཤམ་ཐབས་ཀྱི་ཕྱི་ལ་ཐང་གོས་གྱོན་པ་ཡིན་ཞིང་། དེའི་ཚེ་ན་སྐེད་རགས་ཀྱིས་ཐང་གོས་བཅིང་བ་ལས་འོས་མེད་དོ། །
སོ་ཐར་གྱི་མདོར། ཤམ་ཐབས་ལ་ནི་རྣམ་བདུན་དང་། །
ཞེས་གསུངས་པ་ཡང་ཐང་གོས་ལ་ཤམ་ཐབས་ཀྱི་མིང་གིས་བཏགས་ནས་དེ་གྱོན་པའི་ཚུལ་བསྟན་པ་ཡིན་ཞིང་། སྟོད་གཡོགས་ལ་ཡང་རྣམ་པ་གསུམ་ཞེས་པས་བླ་གོས་བགོ་བ་བསྟན་པས་སོ། །
གཞན་དུ་ན་ཐང་གོས་བགོ་ཚུལ་གྱི་བསླབ་བྱ་དེར་མ་བསྟན་པར་འགྱུར་རོ། །
ཤམ་ཐབས་སོགས་ནི་ཀུན་མཁྱེན་རོང་སྟོན་ཆེན་པོས་འདི་ལྟར་གསུངས་ཏེ། ཤམ་ཐབས་ནི་ཉིན་པར་གྱོན་པའོ། །
ཤམ་ཐབས་ཀྱི་གཟན་ནི་མཚན་མོ་རྔུལ་གཟན་གྱི་སྟེང་དུ་གྱོན་པའོ། །
རྔུལ་གཟན་ནི་ཉིན་མོ་ཤ་ལ་གྱོན་པའོ། །
རྔུལ་གཟན་གྱི་གཟན་ནི་མཚན་མོ་ཤ་ལ་གྱོན་པའོ། །
རྣམ་འབྱེད་ཀྱི་འགྲེལ་པ་ལས། རྔུལ་གཟན་གྱི་གཟན་ནི་སྟོད་ཤག་དང་། སྟོད་ཤག་གི་ཐེབ་ཅེས་བཤད་དོ། །
དགེ་སློང་གཡན་པའི་ནད་ཅན་ཆོས་གོས་ལ་གོས་པའི་རྣག་ཁྲག་ལ་སྦྲང་མ་འདུས་བ་ཞིག་བསོད་སྙོམས་ལ་ཞུགས་པས་གཡན་པ་བགབ་པ་གནང་ངོ་། །
གཞན་གྱི་གནས་མལ་ཆུད་ཟོས་པ་ལ་བརྟེན་ནས་འདིང་བ་གནང་ངོ་། །
ས་ག་མའི་ཀུན་དགའ་རྭ་བར་དགེ་སློང་གཅིག་གིས་གཅེར་བུར་ཁྲུས་བྱས་པས་

༼༤༤༨༽
དེའི་ལུས་བགབ་པའི་ཕྱིར་རས་ཆེན་གནང་ངོ་། །
སྐྲ་བྲག་པའི་དུས་སུ་སྐྲས་གོས་ཆུད་གཟོས་པས་སྐྲ་བཟེད་དང་། གདོང་དང་ལག་པའི་དྲི་མ་ཕྱི་བའི་དོན་དུ་ནི་གདོང་དང་ལག་པ་ཕྱི་བའི་གོས་གནང་ངོ་། །
མདོ་རྩ་བར་ལག་ཕྱིས་མ་བགྲངས་པར་རྣག་གཟན་བགྲངས། བཅུ་གསུམ་པོ་འདི་དག་ནི་གོས་ཀྱི་དབྱེ་བར་འདོད་དོ། །
ཅེས་གསུངས་པ་འདི་དག་ནི་རང་ལུགས་སུ་བཟུང་བར་བྱའོ། །
གཞུང་འདིར་ནི་གཡན་པ་བགབ་པ་དང་ལྡན་པས་བཅང་བར་བྱའོ། །
ཞེས་པས་གཡན་པ་བགབ་པ་བསྟན། གདོང་ཕྱིས་བཅང་བར་བྱའོ། །

ལུས་འཛག་པས་རྣག་གཟན་ནོ། །
དེ་ཆོས་གོས་ཀྱི་ནང་དུ་བགོའོ། །
ཞེས་པས་དེ་གཉིས་བསྟན། དང་པོ་ནི། གདོང་གི་དྲི་མ་ཕྱི་བའི་གོས་ཁྲུ་གང་གྲུ་བཞི་པའོ། །
རྣག་གཟན་ནི་ལུས་ལས་རྣག་དང་ཁྲག་འཛག་པའི་དགེ་སློང་ལ་ཆོས་གོས་ཀྱི་ནང་དུ་ཤ་ལ་བགོ་བའི་གོས་ཇི་ཙམ་དགོས་པ་གནང་བ་དེ་ཡིན་ནོ། །
དགེ་སློང་ཆོས་གོས་གྱོན་བཞིན་དུ་སྐྲ་དང་ཁ་སྤུ་མི་འབྲེག་གོ །སྐྲ་བཟད་བཅང་བར་བྱའོ། །
ཞེས་པས་སྐྲ་བཟེད་བསྟན། ངོ་བོ་ནི་སྐྲ་བྲེག་པའི་ཚེ་ཆོས་གོས་བསྲུང་བའི་དོན་དུ་སྟོད་དུ་གྱོན་པར་བྱ་བ་ཞེང་དུ་ཁྲུ་ཕྱེད་དང་གཉིས་སྲིད་དུ་ཁྲུ་གསུམ་པ་ཡིན་ཏེ། ས་ག་ལྷས་ཚད་དེ་ལྟར་དུ་བཤད་དོ། །
གནས་མལ་སྐྱབས་པའི་ཕྱིར་གདིང་བ་ནི་གཞུང་དུ། གདིང་བ་བཅང་བར་བྱའོ། །
དེ་ནི་འཐུག་ན་ཚིག་རྐྱང་ངོ་། །
སེང་པ་ནི་ཉེས་རིམ་མོ། །
ཁྲ་ཁྲ་བོ་མི་རུང་ངོ་། དེ་ལ་གླེགས་བུའི་འཕྲོ་བྱའོ། །
འོག་རོལ་གྱི་གསུམ་ཆའི་དང་པོར་རོ། གླེགས་བུ་གཅིག་པ་བྱིན་གྱིས་བརླབས་

༼༤༤༩༽
པར་མི་བྱའོ། །
ཞེས་པས་བསྟན། དོན་ནི་གདིང་བའི་རྒྱུ་འཐུག་པ་ཡིན་ན་ཆིག་རྐྱང་དང་། སྲབ་ན་འཐུག་པོར་བྱ་བའི་ཕྱིར་ཉིས་རིམ་བྱ། ཁ་དོག་ཁྲ་བོ་སྣ་ཚོགས་པ་མངོན་པར་བཀྲ་བ་མི་རུང་ཞིང་། ཆོས་གོས་བཞིན་དུ་གླེགས་བུའི་འཕྲོ་མཐའ་ལྕག་གི་ནང་དུ་བྱ། མཚམས་ནི་དབུས་དང་མཐའ་མ་ཡིན་པར་རྐང་པ་བཞོག་སའི་འོག་རོལ་གྱི་གསུམ་ཆ་གསུམ་གཉིས་ཀྱི་མཚམས་སུ་བྱ་བ་ཡིན་ཏེ། དེ་ལྟར་བྱས་ན་གླེགས་བུ་ཕྱེད་དང་གཉིས་པའི་ཐ་སྙད་འབྱུང་ངོ་། །
མཐའ་སྐོར་གྱི་ནང་དུ་གྲྭ་མེད་པའི་གླེགས་བུ་གཅིག་པ་ལ་བྱིན་བརླབས་མི་ཆགས་པས་གདིང་བ་མ་ཡིན་ནོ། །
གདིང་བ་དང་ཁྲུས་རས་ཀྱི་ཚད་ནི་སྔར་ལྟུང་བྱེད་དུ་བཤད་ཟིན་པ་དེས་ཤེས་པར་བྱའོ། །
དབྱར་གྱི་རས་ཆེན་ནི། གཞུང་དུ། སྒྲེན་མོར་ཁྲུས་མི་བྱའོ། །
ཞེས་པ་ནས། ཁྲུས་རས་བཅང་བར་བྱའོ། །
ཞེས་པའི་བར་གྱིས་བསྟན། ལུང་རིགས་གཏེར་མཛོད་ལས། དབྱར་གྱི་རས་ཆེན་དབྱར་ཆར་ཆུ་སྐྱབས་པའི་ར་དུ་གྱོན་པར་བྱ་བ་ཡིན་ཞིང་། ཞེས་དང་འདུལ་འཛིན་གྲགས་རྒྱལ་གྱིས་ཀྱང་དེ་དང་། འདྲ་བར་གསུངས་པ་ནི་སྔར་ནས་འཇིག་རྟེན་གྱི་གྲགས་ཚོད་ཐུགས་ལ་འཇགས་པ་དེ་སྐྱོ་མ་སྔ་བཙན་དུ་སོང་བ་ཡིན་གྱིས། དོན་ལ་འདི་ནི་ཁྲུས་རས་ཡིན་པ་འདིའི་གླེང་གཞི་དང་བསྟུན་ནས་ཤེས་ཤིང་། ས་ག་ལྷས་ཀྱང་། ཁྲུས་དོན་ལུས་རབ་སྦ་བའི་ཕྱིར། །
དབྱར་གོས་རས་ཆེན་བཅང་བར་བྱ། །
ཞེས་སོ། དགེ་སློང་མ་ལ་ཆུ་གོས་མི་འཆང་བ་ལྟུང་བྱེད་དུ་གསུངས་པའི་ཆུ་གོས་ཀྱང་ཁྲུས་ཀྱི་ཚེ་ལུས་སྦ་བའི་ཁྲུས་རས་འདི་ཡིན་པ་རྒྱ་ཆེར་འགྲེལ་ལས་གསལ་

༼༤༥༠༽
ཤིང་། དགེ་སློང་མ་ལ་དབྱར་གྱི་གོས་རས་ཆེན་གྱི་ཐ་སྙད་མ་གནང་ཡང་དོན་ནི་ཆུ་གོས་འདི་ཡིན་ཏེ། གཞུང་དུ། དེ་གཉིས་བཅང་བར་བྱའོ། །
ཞེས་གསུངས་པའི་ཅིག་ནི་ཆུ་གོས་དང་། ཅིག་ཤོས་ནི་སྨེ་གབ་ཡིན་ནོ། །
སྐྱིད་ཚལ་བས་རྣག་གཟན་དང་། ལག་ཕྱིས་ཅིག་པ་ཡིན་གསུངས་པ་ནི་མདོ་རྩ་དང་། ཚིག་ལེ་གཉིས་མཐའ་ཅིག་ཏུ་མཐུན་དགོས་པ་གཞིར་བཞག་མཛད་ཀྱང་དེའི་ངེས་པ་མེད་པས། བཤད་ཚུལ་ཐ་དད་པར་བྱས་ན་ལེགས་སོ། །
སྣམ་སྦྱར་སོགས་གསུམ་པོ་དེ་བྱིན་བརླབས་མ་བྱས་པར་ནམ་ཡང་མི་བཞག་ཅིང་། བྱིན་བརླབས་བྱས་པ་དེ་དང་རང་ཉིད་ཞག་ཏུ་འབྲལ་བར་མི་བྱ་སྟེ། ཇི་སྐད་དུ། དེ་གཞག་སྟེ་སྐྱ་རེང་འཆར་བ་འདའ་བ་མི་བྱའོ། །
ཞེས་སོ། །
དེས་ན་འབྲལ་བའི་ཉེས་པ་མི་འབྱུང་བའི་ཕྱིར་རང་ལ་ཆོས་གོས་མེད་ན་གཞན་གྱི་གཡན་པོ་དང་། དེ་མ་འབྱོར་ན་ཆོས་གོས་ཀྱི་རྒྱུ་ཁ་མ་བསྒྱུར་བ་དང་། མ་དྲས་པ་ལ་ཡང་བྱིན་རླབས་ཆགས་པས་དེ་དག་བྱིན་རླབས་བྱས་པ་བཅང་བས་ཆོས་གོས་དང་འབྲལ་བའི་ཉེས་པ་ཁེགས་སོ། །

གཞུང་འདིར་ཆོས་གོས་གནང་བ་དེ་ཉིད་དུ་བྱིན་གྱིས་བརླབ་ཏེ། ཞེས་གསུངས་པས་ཤམ་ཐབས་དང་ཤམ་ཐབས་ཀྱི་གཟན་སོགས་འཚོ་བའི་ཡོ་བྱད་ལྷག་མ་རྣམས་ཆོས་གོས་ཡིན་ནམ་མིན། ཡིན་ན་ཆོས་གོས་བཅུ་གསུམ་དུ་ཐལ་བས་དགེ་སློང་ལ་ཆོས་གོས་གསུམ་དང་། དགེ་སློང་མ་ལ་ལྔར་བཤད་པ་དང་འགལ། མ་ཡིན་ན་འདིང་བ་མ་ཡིན་པ་གཞན་རྣམས་ལ་བྱིན་རླབས་བྱ་བར་བཤད་པའི་ཁུངས་ཇི་ལྟར་ཡོད་བརྟག་པར་བྱའོ། །
གོང་དུ་དེ་དག་ལ་བྱིན་གྱིས་རླབས་པ་ནི་མཁས་པ་

༼༤༥༡༽
དག་གི་བཞེད་ཚུལ་གྱི་དབང་དུ་བྱས་པའོ། །
གཉིས་པ་མཁོ་བའི་ཡོ་བྱད་ཀྱི་དབྱེ་བ་ནི། གཞུང་དུ། ཡོ་བྱད་ཀྱི་གོས་ཀྱང་ངོ་། །
དེ་ནི་དཀར་པོ་ཉིད་དང་། ཁ་ཚར་དང་། བུན་ཚར་དང་བཅས་པ་ལ་ཡང་ཉེས་པ་མེད་དོ། །
དགེ་འདུན་གྱི་ཡང་ངོ་། །
ཞེས་པས་བསྟན། མཚན་གཞི་ནི་སྔར་བཤད་པ་དེ་རྣམས་དང་། གཞན་ཡང་ཚད་པ་ལས་སྐྱོབ་པའི་སིལ་ཡབ་དང་། །
སྦྲང་མའི་གནོད་པ་ལས་སྐྱོབས་པའི་སྦྲང་ཡབ་དང་། ཡང་སྦྲང་སྐྱབ་དང་། ཆོས་གོས་ཆུད་མི་ཟ་བའི་སྣོད་ཀྱི་གཏུར་བུ་དང་། །
འབབ་ཆུ་དཀོན་པའི་ཡུལ་དུ་དགོས་པའི་དཔྱང་ཐག་སོགས་མཁོ་བའི་ཡོ་བྱེད་ཡིན་ཏེ། གཞུང་དུ། སིལ་ཡབ་བཅང་བར་བྱའོ། །
ཞེས་དང་། སྦྲང་ཡབ་བཅང་བར་བྱའོ། །
ཞེས་དང་། སྦྲང་སྐྱབ་ཀྱང་ངོ་། །
ཤིང་བུའི་སྟེང་དུ་གོས་ཀྱིས་གཡོགས་པའོ་ཞེས་དང་། གཏུར་བུའི་གོས་དག་བསྐུར་ན་བཟང་ངོ་། །
ཞེས་དང་། དཔྱང་ཐག་བཅང་བར་བྱའོ། །
ཞེས་སོ། སིལ་ཡབ་སོགས་ཞེན་ཆགས་ཆེར་མི་སྐྱེ་བའི་རིགས་ལ་ནི་བྱིན་རླབ་མ་བྱས་ཀྱང་ཆོག་གོ །གསུམ་པ་ལྷག་པའི་ཡོ་བྱད་ཀྱི་དབྱེ་བ་ནི། གཞན་དུ་མ་ཡང་རུང་བར་བྱས་ཏེ་བཅང་བར་བྱའོ། །
ཞེས་པས་བསྟན། དེའི་དོན་ཡང་སྔར་བཤད་པ་ལྟར། མཁན་པོ་དང་། སློབ་དཔོན་སོགས་སམ། གཞན་ཁྱིམ་པ་ཉེ་དུ་དང་། དགེ་བསྙེན་ཞལ་ལྟ་བ་ལ་ཡིད་གཏད་པའི་ཆོ་གས་རུང་བར་བྱས་ཏེ་བཅང་བར་བྱ་བ་ཡིན་ནོ། །
ཡིད་གཏད་པའི་ཡུལ་ནི། ཤེས་པ་རང་བཞིན་དུ་མི་གནས་པ་དང་། བསྙེན་པར་མ་རྫོགས་པ་ལ་མི་བྱ་ཞིང་། ཡུལ་དེའི་ཡང་མདུན་དུ་མངོན་སུམ་དུ་མི་བྱ་བར་ལྐོག་ཏུ་གཞན་ཞིག་གི་མདུན་དུ་དེ་ལ་དགོངས་གསོལ་བརྗོད་ནས། མཁན་པོ་སོགས་ཇི་ལྟར་

༼༤༥༢༽
རིགས་པ་ལ་ཡིད་གཏད་པའི་བསྔགས་ཚིག་བརྗོད་ནས། །
ཡིད་གཏད་པའི་ཡུལ་དེའི་ཡིན་པར་བསམ་ནས་བཅང་སྟེ་ཞེན་ཆགས་མི་སྐྱེ་བའི་ཆེད་ཡིན་ནོ། །
ཆོས་གོས་སོགས་ཀྱི་བྱིན་རླབས་འདི་དག་རང་གཅིག་པོས་ཀྱང་འགྲུབ་པར་བཤད་པས་དེའི་ཚེ་དགོངས་གསོལ་མི་དགོས་སོ། །
འཚོ་བའི་ཡོ་བྱད་སོགས་ཀྱི་བྱིན་རླབས་དུས་ནམ་གྱི་ཚེ་འཇིག་ན། འཆང་བ་པོའི་རྟེན་དང་ཡོ་བྱད་ཀྱི་དངོས་པོ། ཉམས་པ་ན་འཇིག ཡོ་བྱད་གཞན་གྱིས་ཕྲོགས་པ་དང་། རང་གིས་གཞན་ལ་བྱིན་པ་དང་། དེའི་བྱིན་རླབས་བསྔགས་ཚིག་གིས་ཡོ་བྱད་གཞན་ལ་ཕྱུང་བ་ན་འཇིག་ཅིང་། ལྷག་པོའི་ཡོ་བྱད་ལ་དེ་དག་གིས་སྟེང་དུ་ཡིད་གཏད་བྱ་བའི་ཡུལ་དེ་ཤི་ནས་དེ་རང་གིས་ཤེས་ན་འཇིག་གོ །གཞན་ལ་ཡིད་གཏད་བྱས་ཀྱང་ཡོ་བྱད་ཀྱི་བདག་པོ་ནི་རུང་བར་བྱེད་པ་པོ་རང་ཉིད་ཡིན་ཞིང་། རུང་བར་བྱ་བའི་ཡུལ་དེ་མ་ཡིན་པས། རང་གི་གཞན་ལ་བྱིན་པ་སོགས་ཅི་བདེར་བྱས་པས་ཆོག་སྟེ། ཇི་སྐད་དུ། འདི་ལ་རུང་བར་བྱེད་པ་བདག་པོ་ཉིད་དོ། །
ཅེས་སོ། ལྔ་པ་གོས་ལ་ལོངས་སྤྱོད་པའི་ཚུལ་ནི། ཐོག་མར་གོས་ཀྱི་རྙེད་པ་འགོ་བ་ན། དགེ་ཚུལ་དང་དགེ་ཚུལ་མར་བསྙེན་པར་རྫོགས་པ་ལས་གསུམ་ཆ་དབྲི་བས་གསུམ་གཉིས་ཐོབ། དགེ་ཚུལ་བསྙེན་པར་རྫོགས་བར་འདོད་པ་དང་། དགེ་སློབ་མ་ལ་ནི་བསྙེན་པར་རྫོགས་པ་དང་། རྙེད་པ་མཉམ་པོར་ཐོབ། ཟས་ཀྱི་རྙེད་པ་ནི་ཐམས་ཅད་ལ་མཉམ་པ་ཉིད་ཡིན་ཞིང་། དགེ་སློང་དང་དགེ་སློང་མའི་གོས་ཀྱི་རྙེད་པའི་སྐལ་བ་ནི་གང་ཟག་གྲངས་མང་ཉུང་ལས་བགོ་བར་བྱ་བ་ཡིན་གྱིས། དགེ་འདུན་གྱི་གྲངས་ལས་ཕྱེད་དུ་བགོ་བ་ནི་མེད་དེ། ཇི་སྐད་དུ། དགེ་ཚུལ་དང་དགེ་ཚུལ་མ་དག་ནི་རྙེད་པ་ལས་གསུམ་ཆ་དབྲི་བ་ཉིད་དོ། །

༼༤༥༣༽
ཟས་ལ་ནི་མཉམ་པ་ཉིད་དོ། །
བསྙེན་པར་རྫོགས་པར་འདོད་པ་དང་། དགེ་སློབ་མ་དག་ཀྱང་ངོ་། །
དགེ་སློང་དང་དགེ་སློང་མ་རྣམས་ཀྱི་སྐལ་བ་བགོ་བ་ནི། གང་ཟག་ལས་ཡིན་གྱིས། དགེ་འདུན་ལས་ནི་མ་ཡིན་ནོ། །
ཞེས་སོ། འདིར་ནམ་བསོད་ཆེན་པོས། གོས་ཀྱི་རྙེད་པ་ཡིན་ལ་གོས་མ་ཡིན་པ་ནི། གོས་ཀྱི་རིན་དུ་གྱུར་པའི་རིན་པོ་ཆེ་ལྟ་བུའོ། །
གོས་ཡིན་ལ་གོས་རྙེད་མ་ཡིན་པ་ནི་ཟས་ཀྱི་དོན་དུ་ཕུལ་བའི་རས་ཡུག་ལྟ་བུའོ། །
ཞེས་བཤད་པ་ནི་ལེགས་ཏེ། གོས་ཀྱི་རིན་གྱི་རྙེད་པ་ལ་གོས་ཀྱི་རྙེད་པ་ཞེས་བར་གྱི་ཚིག་མི་མངོན་པ་ཡིན་ནོ། །
དེ་བཞིན་དུ་ཟས་ཀྱི་རྙེད་པ་ཡིན་ལ། ཟས་མ་ཡིན་པ་ཡང་ཤེས་པར་བྱ་སྟེ། ཟས་ཀྱི་དོན་དུ་ཕུལ་བའི་རས་ཡུག་སོགས་ནི་དེ་ཡིན་ནོ། །
དེ་ལྟར་བཤད་པའི་གོས་རྣམས་ལ་ལོངས་སྤྱོད་པ་པོ་ནི་གཞུང་འདིར། མྱ་ངན་ལས་འདས་པའི་བསམ་པས་རབ་ཏུ་བྱུང་བ་ཚུལ་ཁྲིམས་དང་ལྡན་པ་ལ་ནི་གོས་སྟོང་ཕྲག་བརྒྱ་བ་དང་། ཟས་རོ་བརྒྱ་བ་དང་། ཁང་པ་བརྩེགས་པ་ལྔ་བརྒྱ་པ་ཡང་འོས་སོ། །
དགེ་འདུན་གྱི་རྫས་ཀྱང་ངོ་། སོ་སོ་སྐྱེ་བོ་ལ་ཡང་ངོ་། །
ཚུལ་ཁྲིམས་འཆལ་བ་ནི་མ་ཡིན་ནོ། །
ཞེས་གསུངས་པ་ལྟར། རབ་ཏུ་བྱུང་བ་ངེས་འབྱུང་གི་བསམ་པས་ཟིན་པའི་ཚུལ་ཁྲིམས་དང་ལྡན་པས་ནི་གོས་ཀར་ཤ་པ་ཎི་འབུམ་རི་བ་སོགས་དང་། དགྲ་བཅོམ་པ་མན་ཆད་ཀྱི་དགེ་འདུན་གྱི་རྫས་ཀྱང་ལོངས་སྤྱད་པར་འོས་ལ། གལ་ཏེ་འཕགས་པ་ལ་དེ་ལྟར་ཡིན་མོད། སྙམ་ན། དེར་མ་ཟད་སོ་སོ་སྐྱེ་བོ་ཚུལ་ཁྲིམས་དང་ལྡན་པ་ལ་ཡང་དེ་དག་ལོངས་སྤྱད་དུ་འོས་པར་གནང་ཞིང་། ཚུལ་ཁྲིམས་འཆལ་པས་ནི་ནམ་ཡང་ལོངས་སྤྱད་པར་མི་བྱ་སྟེ། ས་ག་ལྷས། ཁྲིམས་འཆལ་རྣམས་ཀྱིས་ནམ་ཡང་ནི། །

༼༤༥༤༽
གཙུག་ལག་ཁང་སོགས་ཉེར་སྤྱོད་བཀག །ཅེས་སོ། །
ཚུལ་ཁྲིམས་རྣམ་དག་དང་ལྡན་ཡང་ཐོས་བསམ་སྒོམ་པ་གང་ཡང་མི་ནུས་པ་དང་། གཞི་གསུམ་ལ་སོགས་པས་བསླབ་པ་གོང་འཕེལ་དུ་བསྒྲུབ་མི་ནུས་པའི་ལེ་ལོ་ཅན་ལ་ནི་གཞན་ལས་རྙེད་པ་བསླང་པ་དང་། ཉེ་བར་སྤྱོད་པ་ཀུན་བུ་ལོན་དུ་འགྱུར་ཏེ། ཇི་སྐད་དུ། ལེ་ལོ་ཅན་ལ་ནི་བསླང་བ་དང་། །
ཉེ་བར་སྤྱད་པ་བུ་ལོན་དུ་འགྱུར་རོ། །
ཞེས་དང་། དེའི་རྒྱ་ཆེར་འགྲེལ་ལས། ཚེ་རབས་གཞན་ལ་སྦྱིན་བདག་དེ་ལ་དཔྱའ་འཇལ་པའམ། དེའི་བྲན་གཡོག་དང་། ཕྱུགས་ལ་སོགས་པར་སྐྱེ་བར་འགྱུར་རོ། །
ཞེས་སོ། མདོར་ན་དགེ་སློང་གིས་གོས་བཟང་པོ་མ་རྙེད་ན་དེ་ཚེགས་ཆེན་པོས་བསྒྲུབ་པ་ནི་འདོད་པ་བསོད་སྙོམས་ཀྱི་མཐའ་ཡིན་པས། དེ་སྤང་ནས་གོས་ངན་པ་ཕྱག་དར་ཁྲོད་ལ་བརྟེན་ནས་ཀྱང་ཆོས་འདུལ་བ་ལ་ལེགས་པར་བསླབ་དགོས། དཀའ་ཚེགས་ཀྱི་བསྒྲུབ་མ་དགོས་པར་ལྷག་པར་རྙེད་ན་དར་རམ་རེས་ཡུག་ཆེན་ནམ། བེའུ་རས་སམ། ཞེས་པ་ནས། ཉི་འོག་གི་གོས་སམ་གཞན་ཡང་རུང་བ་གང་དགེ་འདུན་ནམ་གང་ཟག་ལས་རྙེད་ན་དེ་ཡང་ཁྱེད་ཀྱིས་ལོངས་ལ་ཚོད་ཟིན་པར་གྱིས་ཤིག ཅེས་གདམ་པ་ལྟར། རང་ཚུལ་ཁྲིམས་དང་བརྩོན་འགྲུས་གཉིས་ཀ་དང་ལྡན་པས་དེ་དག་ལ་ཚོད་ཟིན་པར་བྱས་ལ་མ་ཆགས་མ་ཞེན་པའི་ངང་ནས་ལོངས་སྤྱད་པར་བྱའོ། །
རྩོལ་མེད་དུ་རྙེད་ཀྱང་ལོངས་མི་སྤྱོད་ན་ངལ་ཞིང་དུབ་པའི་མཐའ་ཡིན་ནོ། །
གཞུང་འདིར། གོས་སྟོང་ཕྲག་བརྒྱ་བ་དང་། ཞེས་སོགས་གསུངས་པས་ནི་གོས་དང་། ཟས་དང་གནས་མལ་གསུམ་ཀ་ལ་ངལ་ཞིང་དུབ་པའི་མཐའ་སྤོང་བ་བསྟན་པར་ཤེས་པར་བྱའོ། 

༼༤༥༥༽
།གཞུང་འདིར་མི་སློབ་པ་མན་ཆད་ཀྱིའོ། །
ཞེས་སོགས་དང་། ས་ག་ལྷས། མི་སློབ་པ་ནི་བདག་པོར་སྤྱོད། །

ཅེས་སོགས་གསུངས་པ། སྐྱིད་ཚལ་བས་བརྗོད་དོན་གཅིག་ཏུ་སྦྱར་ནས་འཆད་པར་བཞེད་ཀྱང་། བརྗོད་དོན་ཇི་ལྟ་བ་བཞིན་ནི་མི་ཅིག་སྟེ། གཞུང་སོ་སོར་དཔྱད་པས་གསལ་ལོ། །
འོན་ཀྱང་ཕན་ཚུན་ཕྱོགས་མཐུན་པར་སྦྱར་ནས་བཤད་ན་སྐྱོན་མེད་ཅིང་ཅིག་གིས་ཅིག་གསལ་བར་བྱས་སོ། །
པན་ཆེན་གྱིས། གོས་ཀྱི་ནང་ན་ཕྱག་དར་ཁྲོད་ནི་རུང་བ་རྙེད་ཀྱང་སླ་བ་སྟེ། ཞེས་པ་ནི་སྦྱངས་པའི་ཡོན་ཏན་ལ་སློབ་ནུས་པའི་དགེ་སློང་རྣམས་ལ་གསུངས་ཤིང་སྤྱིར་གཏད་པ་ཡིན་ལ། འཚོ་བའི་ཡོ་བྱད་བཅུ་གསུམ་ལ་སོགས་པ་དང་། ལྷག་པར་རྙེད་ན་དར་རམ། རས་ཡུག་ཆེན་ནམ། ཞེས་སོགས་གདམས་པ་ནི་སྦྱངས་པའི་ཡོན་ཏན་ལ་སློབ་མི་ནུས་པའི་དགེ་སློང་རྣམས་ལ་དམིགས་བསལ་དུ་གནང་བ་ཡིན། ཞེས་བཤད་པ་ནི་རིགས་པ་མ་ཡིན་ཏེ། ཕྱག་དར་ཁྲོད་ནི་སྦྱངས་པའི་ཡོན་ཏན་ལ་སློབ་བམ་མི་སློབ་ཀྱང་རུང་། དགེ་སློང་མཐའ་དག་ལ་འདོད་པ་བསོད་སྙོམས་ཀྱི་མཐའ་སྤོང་བའི་ཕྱིར་དུ་གནང་སྟེ། གང་བྱུང་ཙམ་གྱི་ཆོག་ཤེས་ན། ཐོས་སོགས་ཀྱི་བར་ཆད་དུ་མི་འགྱུར་བ་ལ་དགོངས་པ་ཡིན་ནོ། །
ལྷག་པར་རྙེད་ན་དར་རམ། ཞེས་སོགས་ནི་རྩོལ་མེད་དུ་རྙེད་ན་ལོངས་སྤྱད་པས་ཆོག་གོ །ཅེས་ངལ་ཞིང་དུབ་པའི་མཐའ་སྤོང་བ་བསྟན་པས་དམིགས་བསལ་མ་ཡིན་ནོ། །
དེ་ལྟ་བུའི་སྤྱིར་བཏང་དམིགས་བསལ་ནི་ཁྱབ་ཆེ་ཆུང་གོ་ལྡོག་པར་འགྱུར་ཏེ། སྤྱིར་བཏང་ཁྱབ་ཆེ་བ་དགོས་པ་སྦྱངས་པའི་ཡོན་ཏན་ལ་སློབ་པའི་དགེ་སློང་ཉུང་ཤས་དང་། དམིགས་བསལ་ཁྱབ་ཆུང་བས་ཆོག་པ་དགེ་སློང་ཕལ་ཆེར་ལ་སྦྱར་བར་གནང་བས། དེང་སང་

༼༤༥༦༽
གི་མདོ་སྔགས་ཀྱི་ཕྱག་ལེན་པ་དག་དང་འདྲ་བར་འགྱུར་རོ། དེ་བས་སྤྱིར་བཏང་དང་། དམིགས་བསལ་མཚན་ཉིད་པ་ནི། ཇི་སྐད་དུ། ཆོ་ག་བཙན་པོ་དག་ཡོད་ན་བག་ཡངས་སུ་བྱ་བ་ལ་བརྟེན་པར་མི་བྱའོ། །
ཞེས་གསུངས་པ་ལྟར། སྤྱིར་བཏང་སྒྲུབ་ནུས་ན་ཐམས་ཅད་གྱི་དེ་ཁོ་ན་བཞིན་བསྒྲུབ་པར་བྱ་བ་ནི་སྤྱིར་བཏང་དང་ཅི་སྟེ་བསྒྲུབ་མི་ནུས་པའི་དགོས་པ་ཁྱད་པར་ཅན་བྱུང་ན་བག་ཡངས་ལ་བརྟེན་པ་ནི་དམིགས་བསལ་ཡིན་ནོ། །
གཉིས་པ་ཀོ་ལྤགས་ཀྱི་གཞི་ལ་གསུམ་སྟེ། འཆིལ་ལྷམ་གནང་བ། དོམ་ལྤགས་གནང་བ། ཀོ་ལྤགས་ཀྱི་མལ་སྟན་གནང་བའོ། །
དང་པོ་ནི། ཡུལ་གང་དུ་གནང་ན་རྒྱ་གར་རྡོ་རྗེ་གདན་ནས་ཤར་ཕྱོགས་སུ་ལི་ཁ་ར་ཤིང་འཕེལ་དང་། ལྷོར་ཆུ་ཀླུང་འདམ་བུ་ཅན་དང་། ནུབ་ཏུ་བྲམ་ཟེའི་གྲོང་ཀ་བ་དང་། ཉེ་བའི་ཀ་བ་གཉིས་དང་། བྱང་དུ་ཨུ་ཤི་རིའི་རི་སྟེ་རི་བོ་མུན་པ་ཅན་གྱི་བར་རྣམས་ལ་དཔག་ཚད་དྲུག་ཅུ་དྲུག་ཅུ་ཡོད་པས་དེ་དག་གི་ནང་དུ་ཆུད་པ་ནི་ས་རྩིས་ཀྱི་ཡུལ་དབུས་དང་། ཕྱི་རོལ་ནི་མཐའ་འཁོབ་ཡིན་པས་ས་ཚིགས་ཀྱི་མཐའ་འཁོབ་ནི་གྲང་ཞིང་ས་རྩུབ་པས་རྐང་པ་ཆུད་མི་ཟ་བར་བྱ་བའི་ཕྱིར་འཆིལ་ལྷམ་གནང་ལ། དམིགས་བསལ་ལ་ཡུལ་དབུས་སུ་ཡང་ཁྲི་ལ་སོགས་པའི་གནས་མལ་ཆུད་མི་ཟ་བའི་ཕྱིར་སྐབས་འགའ་རེར་འཆིལ་ལྷམ་གནང་སྟེ། ཇི་སྐད་དུ། ཡུལ་དབུས་ཀྱི་མཚམས་སོ། །
ཤར་དུ་ལི་ཁར་ཤིང་འཕེལ་གྱི། ཞེས་པ་ནས། མཐའ་འཁོབ་ཏུ་འཆིལ་ལྷམ་དག་བཅང་བར་བྱའོ། །
གནས་མལ་བསྐྱང་བའི་ཕྱིར་ཡང་ངོ་། །
ཞེས་སོ། །
ཚུལ་ཇི་ལྟར་བཅང་ན་གཙོ་བོར་མཐིལ་ཆིག་རིམ་ཅན་གནང་ཞིང་། ཁ་དོག་ཁྲ་བོ་

༼༤༥༧༽
དང་། དབྱིབས་ལུག་རུ་ལྟ་བུར་གཉེར་མ་མཐོ་དམན་དུ་བྱས་པ་སོགས་དང་། རྒྱན་གསེར་དངུལ་གྱིས་སྤྲས་པ་དང་། སྒྲ་ཐྲིག་ཐྲིག་དང་། ཁྲོག་ཁྲོག་དང་། ཏུག་ཏུག་ཟེར་བ་ལ་སོགས་པ་མི་བཅང་ངོ་། །
སྣ་དང་རྟིང་པའི་སྦུབས་ཅན་ཡང་གནང་ཞིང་། ཡུལ་གང་དུ་ཆབ་རོམ་སྟེ་འཁྱ་ཕག་འབྱུང་བའི་སར་ཞྭ་དང་། ལྷམ་སྒྲོ་གུ་ཅན་ཡང་བཅང་བར་བྱ་བར་བཤད་དོ། །

སྟོན་པ་དང་། མཁན་པོ་དང་། སློབ་དཔོན་ལ་སོགས་པའི་དྲུང་དུ་འཆིལ་ལྷམ་བསྒོ་བར་མི་བྱ་སྟེ། ཇི་སྐད་དུ། བླ་མའི་དྲུང་དུ་འཆིལ་ལྷམ་བགོ་བ་བརྟེན་པར་མི་བྱའོ། །
ཞེས་སོ། ནམ་ཟ་བཏུང་བྱེད་པ་ན་འཆིལ་ལྷམ་ཕུད་པར་བྱ་སྟེ། གཞུང་དུ། འཆིལ་ལྷམ་དང་བཅས་བཞིན་དུ་ཟ་བར་མི་བྱའོ། །
ཞེས་སོ། །
གཉིས་པ་དོམ་ལྤགས་གནང་བ་ནི། ཇི་སྐད་དུ། མིག་ལ་ཕན་པར་བྱ་བའི་ཕྱིར་དོམ་ལྤགས་བཅང་བར་བྱའོ། །
རྐང་པའི་གནས་སུ་གདིང་བར་བྱའོ། །
ཞེས་གསུངས་པས། དོམ་ལྤགས་དེ་སྟན་ལ་འདིང་ཞིང་རྐང་པའི་འོག་དང་། ལྷམ་གྱི་ནང་ལ་སོགས་པར་ཡང་གཞུག་པར་བྱའོ། །
དོམ་ལྤགས་དེ་མཆིལ་ལྷམ་དག་ཏུ་ཡང་བགོ་བར་བྱ་སྟེ། མིག་ལ་ཕན་པའི་ཕྱིར་རོ། །
རླུང་ལ་ཡང་ཕན་པས་དོམ་ལྤགས་ལ་འདུག་པ་དང་ཉལ་པ་ཡང་བྱ། གཞང་འབྲུམ་ཅན་ཐམས་ཅད་ཀྱིས་ཀྱང་རྐང་པའི་གནས་སུ་གདིང་བ་ལ་སོགས་པ་བྱས་པས་ཕན་ནོ། །
གསུམ་པ་ཀོ་ལྤགས་ཀྱི་མལ་སྟན་གནང་བ་ནི། ཇི་སྐད་དུ། ཨཤྨ་པ་རན་ཏ་དག་ཏུ་ནི་ཀོ་ལྤགས་མི་བཅང་པར་མི་བྱའོ། །
སེངྒེ་ལ་སོགས་པའི་མི་བཅང་ངོ་། །
ཞེས་པས་བསྟན་དོན་ནི་ཇི་སྐད་སྨྲས་པའི་ཡུལ་དེར་ནི་ཀོ་ལྤགས་སྤྱི་དགའ་མགུར་འཆང་དུ་གནང་བས། 

༼༤༥༨༽
དེས་མལ་སྟན་བྱེད་པར་གནང་ངོ་། །
ཇི་སྐད་དུ། ཁྱིམ་གཞན་དུ་གཞན་མེད་ན་ཀོ་ལྤགས་ལ་འདུག་པར་བྱའོ། །
ཞེས་སོ། སེངྒེ་དང་སྟག་ལ་སོགས་པ་ནས་གླང་པོ་ཆེ་ཕལ་པ་ལ་སོགས་པའི་བར་གྱི་ཀོ་ལྤགས་ནི་བཅང་བར་བྱ་བ་མ་ཡིན་པས། ལུག་དང་དོམ་ལ་སོགས་པ་གཞན་གྱི་ཀོ་ལྤགས་བཅང་བར་བྱ་བ་ཡིན་ནོ། །
དེང་སང་བཙུན་པར་རློམ་པ་ཁ་ཅིག ལུག་གི་ཀོ་ལྤགས་ལ་སོགས་པ་མི་གྱོན་ཞིང་ཀུན་དུ་ལྷམ་དང་བྲལ་བར་བྱེད་པ་ནི་འདུལ་བ་མ་མཐོང་བཞིན་དུ་གཞན་གྱི་ངོར་མཚར་མཚར་གྱི་མཛེས་ཆོས་ཡིན་ནོ། །
གསུམ་པ་སྨན་གྱི་གཞི་ནི། ཇི་སྐད་དུ། སྨན་བསྟེན་པར་བྱའོ། །
ཞེས་པས་མཚམས་སྦྱར་ནས་དེ་ལ་དབྱེ་ན་བཞིར་ཡོད་དོ། །
ཅེས་པ་ནི། དེ་ནི་རྣམ་པར་བཞིའོ། །
དུས་སུ་རུང་བ་དང་། ཐུན་ཚོད་དུ་རུང་བ་དང་། ཞག་བདུན་པ་དང་། འཚོ་བའི་བར་དུ་བཅང་བ་ཉིད་དོ། །
ཞེས་པས་བསྟན། འདི་འཆད་པ་ལ་ལྔ་སྟེ། ངོ་བོ་སྤྱིར་བསྟན་པ། དབྱེ་བ་སོ་སོར་བཤད་པ། སྨན་ཕྱི་མ་གསུམ་བྱིན་གྱིས་བརླབས་ནས་ལོངས་སྤྱོད་ཚུལ། དུས་རུང་གི་ཁམས་ཟས་ལ་ལོངས་སྤྱོད་པའི་ཚུལ། དམིགས་བསལ་དང་འཕྲོས་དོན་གྱི་བསླབ་བྱ་འགའ་ཞིག་བཤད་པའོ། །
དང་པོ་ནི། འདོད་པ་ཁམས་པའི་ལུས་འཚོ་བའི་རྟེན་དུ་གྱུར་པའི་ཁམས་ཟས་གང་ཞིག དྲི་རོ་རེག་བྱའི་སྐྱེ་མཆེད་གསུམ་པོ་གང་རུང་གི་ངོ་བོར་གྱུར་པ་དེ་སྨན་སྤྱིའི་ངོ་བོ་ཡིན་ཏེ། མཛོད་ལས། ཁམས་ཀྱི་ཟས་ནི་འདོད་པ་ན། སྐྱེ་མཆེད་གསུམ་གྱི་བདག་ཉིད་དོ། །
ཅེས་སོ། །
དེ་ལ་ནང་སེལ་གྱི་ཕྱེ་ན་འདུལ་བའི་སྐབས་འདིར་བཞིར་བཤད་པ་ལས། དང་པོ་དུས་རུང་གི་སྨན་གྱི་མཚན་ཉིད་ནི། བཅས་

༼༤༥༩༽
ལྡན་རབ་བྱུང་སྡེ་ལྔ་གང་རུང་གི་རང་གླིང་གི་སྐྱ་རེང་ཤར་ནས་གུང་ཚིགས་མ་ཡོལ་ཚུན་གྱི་དུས་སྐབས་ཅི་བདེ་བར་ལོངས་སྤྱད་པར་བྱ་བའི་ཁམས་ཟས་དེ་ཡིན་ནོ། །
པཎ་ཆེན་གྱིས། དགེ་སློང་ལ་རུང་བའི་སྨན་གང་ཞིག དུས་ཀྱི་ཁྱད་པར་གུང་ཚིགས་ལས་འདས་པར་ལོངས་སྤྱད་ན་དུས་མ་ཡིན་པར་ཟས་ཟ་བའི་ཉེས་པར་འགྱུར་བའི་རྒྱུ་ཚོགས་དུས་རུང་གི་སྨན་གྱི་མཚན་ཉིད་ཡིན་གསུངས་པ་མི་འཐད་དེ། དགེ་སློང་མ་དང་། དགེ་སློབ་མ་སོགས་རབ་བྱུང་གཞན་བཞི་པོ་དེ་དང་དེའི་གུང་ཚིགས་ཀྱི་ཁམས་ཟས་ཆོས་ཅན། མཚན་ཉིད་ཀྱི་ཟུར་དང་པོ་དེར་ཐལ། དུས་རུང་གི་སྨན་ཡིན་པའི་ཕྱིར། འདོད་ན། དེ་མ་ཡིན་པར་ཐལ། དགེ་སློང་མ་སོགས་དེ་དང་དེའི་གུང་ཚིགས་ཀྱི་སྨན་ཡིན་པའི་ཕྱིར། སྐྱིད་ཚལ་བས་བཅས་ལྡན་དགེ་སློང་གིས་རང་གླིང་གི་སྐྱ་རེང་ཤར་ནས་གུང་ཚུན་ཆད་དུ་ལོངས་སྤྱད་དུ་རུང་བ་ཞེས་པ་ལ་ཡང་སྔར་ལྟར་སྐྱོན་འཕེན་ཚུལ་ཤེས་པར་བྱའོ། །

རུང་བའི་སྨན་གྱི་དོན་ལ་དགེ་སློང་ལ་རུང་བའི་སྨན་གསུངས་པ་ནི་མི་འཐད་དེ། དགེ་ཚུལ་གྱིས་ཀྱང་སྨན་བཞི་བསྟེན་པར་སུམ་བརྒྱ་བ་རྩ་འགྲེལ་ལས་གསུངས་པ་གང་ཞིག དགེ་ཚུལ་གྱི་སྨན་དེ་དག་བསྟེན་པར་བྱ་བ་ཡིན་ན། དགེ་ཚུལ་མ་དང་། དགེ་སློང་མས་ཀྱང་སྨན་དེ་དག་བསྟེན་པར་བྱ་བ་ཡིན་དགོས་པའི་ཕྱིར། །
དུས་རུང་གི་དོན་ལ་ཁ་ཅིག སྔ་དྲོའི་དུས་ཁོ་ནར་ལོངས་སྤྱད་དུ་རུང་བས་ན་དུས་རུང་ཞེས་བྱའོ། །
གསུངས་པ་ཡང་མི་འཐད་དེ། རང་གླིང་གི་སྐྱ་རེང་ཤར་ནས་གུང་ཚིགས་ཀྱི་བར་ལ་དུས་ཀྱི་ཆ་དུ་མ་ཡོད་པ་གང་ཞིང་། སྔ་དྲོའི་དུས་ནི་དེར་སྐབས་ཀྱི་དུས་ཀྱི་

༼༤༦༠༽
ཆ་གཅིག་ཡིན་པའི་ཕྱིར་ཏེ། དེ་ལྟར་ཡིན་པ་དུས་སྒོ་བརྗོད་པ་ལས་གསལ་ལོ། །
དེ་བཞིན་དུ་བཅས་ལྡན་རབ་བྱུང་སྡེ་ལྔ་གང་རུང་ལ་གནང་བའི་བཏུང་བའི་ཁྱད་པར་གང་ཞིག ཐུན་ཚོད་ཀྱི་མཐའ་སོགས་གསུམ་པོ་གང་རུང་དུ་བྱིན་གྱིས་བརླབས་ནས་གང་རུང་གི་མཐའ་མ་རྫོགས་ཀྱི་བར་ལ་དུས་རུང་དང་དུས་མ་ཡིན་ཐམས་ཅད་དུ་ལོངས་སྤྱད་པར་བྱ་བའི་རིགས་སུ་གནས་པ་དེ་ཐུན་ཚོད་དུ་རུང་བའི་སྨན་གྱི་མཚན་ཉིད་ཡིན་ནོ། །
མཚན་ཉིད་ཀྱི་ཟུར་དུ་པཎ་ཆེན་གྱིས། དུས་ཀྱི་ཁྱད་པར་ཉིན་མཚན་ཀུན་ཏུ་ལོངས་སྤྱད་དུ་རུང་བ། ཅེས་དང་། སྐྱིད་ཚལ་བས། བཅས་ལྡན་དགེ་སློང་གིས་ཐུན་ཚོད་ཀྱི་མཐའ་ཚུན་ཆད་དུ་བྱིན་གྱིས་བརླབས་ནས་ལོངས་སྤྱད་དུ་རུང་བར་གསུངས་པ་ལ་ཡང་དཔྱད་པ་བྱ་བར་ཡོད་དེ། དང་པོ་ལ་དགེ་སློང་གིས་སྔ་དྲོ་ཚ་བའི་གོང་དུ་ཉིན་མོའི་ཐུན་ཚོད་དུ་རུང་བའི་བཏུང་བ་བྱིན་གྱིས་བརླབ་པའི་བཏུང་བ་ཆོས་ཅན། དུས་ཀྱི་ཁྱད་པར་ཉིན་མཚན་ཀུན་དུ་ལོངས་སྤྱད་དུ་རུང་བ་ཡིན་པར་ཐལ། མཚོན་བྱ་དེའི་ཕྱིར། འདོད་ན། དེ་མ་ཡིན་པར་ཐལ། དུས་ཀྱི་ཁྱད་པར་ཉིན་མཚན་གཉིས་ཀྱི་ནང་ནས་མཚན་མོ་ལོངས་སྤྱད་དུ་རུང་བ་མ་ཡིན་པའི་ཕྱིར་ཏེ། ཉིན་མོའི་ཐུན་ཚོད་ཀྱི་མཐའ་ལས་ལྷག་པར་ལོངས་སྤྱད་དུ་མི་རུང་བའི་བཏུང་བ་ཡིན་པའི་ཕྱིར་ཏེ། ཉིན་མོའི་ཐུན་ཚོད་ཀྱི་མཐའ་ཚུན་ཆད་དུ་བྱིན་གྱིས་རླབས་པའི་བཏུང་བ་ཡིན་པའི་ཕྱིར། གཞན་ཡང་སྲོད་དུས་སུ་མཚན་མོའི་མཐའ་ཚུན་ཆད་དུ་བྱིན་གྱིས་རླབས་པའི་བཏུང་བས་ཀྱང་མ་ངེས་སོ། །
ལུགས་ཕྱི་མ་ལ་ཡང་། མཚན་ཉིད་ཀྱི་ཟུར་དུ་བཞག་པའི་ལོངས་སྤྱད་དུ་རུང་

༼༤༦༡༽
བ་དེ་ཐུན་ཚོད་ཀྱི་མཐའ་ཚུན་ཆད་དུ་ཡིན་ནམ་དེ་ལས་ལྷག་པར་ལོངས་སྤྱད་དུ་རུང་བ་ཡིན། ཕྱི་མ་ལྟར་ན་ཧ་ཅང་ཐལ། དང་པོ་ལྟར་ན་དགེ་སློང་གིས་སྔ་དྲོ་བཏུང་བ་བྱིན་གྱིས་བརླབས་པ་དེ་ཉིན་མོའི་མཐའི་གོང་རོལ་དུ་ཆུད་ཟོས་པར་གྱུར་པའི་བཏུང་པ་དེས་མ་ངེས་ཏེ། དེ་ཉིན་མོའི་མཐའི་གོང་རོལ་དུ་ལོངས་སྤྱད་དུ་མི་རུང་བའི་ཕྱིར། གཞན་ཡང་། སྔ་དྲོ་བྱིན་གྱིས་བརླབས་པ་དེ་ཕྱི་དྲོའི་དུས་སུ་གཞན་གྱི་ཕྲོགས་པའམ། མེད་པར་གྱུར་པ་རྣམས་ཀྱང་ཉིན་མོའི་ཐུན་ཚོད་ཀྱི་མཐའ་ཚུན་ཆད་དུ་ལོངས་སྤྱད་དུ་རུང་བ་མ་ཡིན་ཏེ། དེ་མ་ཡིན་པར་མངོན་སུམ་དུ་འགྲུབ་པའི་ཕྱིར། དེས་ན་མཚན་ཉིད་ཀྱི་ཟུར་དུ་རིགས་གནས་སྨོས་དགོས་པའི་རྒྱུ་མཚན་དེ་ཡིན་ནོ། །
དེ་བཞིན་དུ་རབ་བྱུང་སྡེ་ལྔ་གང་རུང་གིས་ཞག་བདུན་གྱི་མཐའ་ཚུན་ཆད་དུ་བྱིན་གྱིས་བརླབས་ཏེ་བདུན་གྱི་བར་ལ་དུས་རུང་དང་། དུས་མིན་ཐམས་ཅད་དུ་ལོངས་སྤྱད་དུ་རུང་བའི་རིགས་སུ་གནས་པའི་སྨན་དེ་ཞག་བདུན་པའི་སྨན་གྱི་མཚན་ཉིད་ཡིན་ནོ། །
འདི་ལ་ཡང་རིགས་གནས་སྦྱར་བའི་རྒྱུ་མཚན་སྔར་ལྟར་ཤེས་པར་བྱའོ། །
པཎ་ཆེན་གྱིས། དགེ་སློང་ལ་རུང་བའི་གོང་བུའི་ཟས་གང་ཞིག དུས་ཐམས་ཅད་དུ་ལོངས་སྤྱད་དུ་རུང་བ་འདིའི་མཚན་ཉིད་དུ་བཞག་པ་ཡང་མི་འཐད་དེ། དགེ་སློང་ལ་ཇི་སྲིད་འཚོའི་དུས་ཐམས་ཅད་དུ་རུང་བའི་ཨ་རུ་ར་གོང་བུའི་རྣམ་པར་གནས་པའི་སྨན་དེ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། ཟུར་དང་པོ་ཆོས་ཅན་གྱིས་འགྲུབ། གཉིས་པ་གྲུབ་སྟེ། དུས་ཐམས་ཅད་དུ་ལོངས་སྤྱད་དུ་རུང་བའི་འཚོ་བཅང་གི་སྨན་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། མཚན་ཉིད་ཀྱི་ཟུར་གྱི་དུས་ཐམས་ཅད་དུ་ཤེས་

༼༤༦༢༽
པ་དེ། དུས་རུང་དང་དུས་མིན་ཐམས་ཅད་དུ་ཞེས་པ་ཡིན་ནམ། སྤྱིར་དུས་ཐམས་ཅད་དུ་ཡིན། དང་པོ་ལྟར་ན་དེའི་དོན་དེ་ལྟར་ཡིན་ཆུག་ཀྱང་། མཚན་ཉིད་དུ་བཞག་པ་ལ་སྐྱོན་སྔར་བརྗོད་པ་དེས་ཁེགས་སོ། །
སྤྱིར་དུས་ཐམས་ཅད་དུ་ཞེས་པ་ཡིན་ན། ཞག་བདུན་པའི་སྨན་དེ་བྱིན་གྱིས་མ་བརླབས་པ་དང་། བྱིན་གྱིས་བརླབས་ཀྱང་སྤྱིར་དུས་ཐམས་ཅད་དུ་ལོངས་སྤྱད་པར་བྱ་བ་ཡིན་པར་ཐལ་པས་ཞག་བདུན་པ་མ་ཡིན་པར་འགྱུར་རོ། །
སྐྱིད་ཚལ་བས་བཞག་པའི་མཚན་ཉིད་ཀྱི་ཟུར་འདི་ལ་བཅས་ལྡན་དགེ་སློང་གིས་ཞེས་སྦྱར་བ་དེ་ཁྱབ་ཆུང་བ་ཙམ་ལས་སྐྱོན་ཆེར་མི་འདུག་མོད། འོན་ཀྱང་རིགས་གནས་སྨོས་དགོས་པ་ཡིན་ནོ། །
དེ་བཞིན་དུ་ལྡན་འདུའི་ནད་སེལ་བ་ལ་གཙོ་བོར་གནང་བའི་སྨན་གང་ཞིག རབ་བྱུང་སྡེ་ལྔ་གང་རུང་གི་ཇི་སྲིད་འཚོའི་བར་དུ་འཆང་བར་བྱིན་གྱིས་བརླབས་ཏེ། དེའི་བར་ལ་ལོངས་སྤྱད་དུ་རུང་བའི་རིགས་སུ་གནས་པ་དེ་འཚོ་བཅང་གི་སྨན་གྱི་མཚན་ཉིད་ཡིན་ནོ། །
པཎ་ཆེན་གྱིས། འཚོ་བཅང་ནི་དགེ་སློང་ལ་རུང་བའི་གོང་བུའི་སྨན་གང་དག་བྱིན་གྱིས་རློབས་ན་ཇི་སྲིད་འཚོའི་མཐར་རླབས་ཏུ་རུང་བའོ་གསུངས་པ་མི་འཐད་དེ། དགེ་སློང་མ་སོགས་ལ་ཁྱབ་ཆུང་པའི་སྐྱོན་སྔར་བསྟན་ཟིན་པའི་ཕྱིར་དང་། མཚན་ཉིད་ཀྱི་ཟུར་དེ་ལྟར་ན་འཚོ་བཅང་གི་སྨན་བྱིན་གྱིས་བརླབས་ཀྱང་ཆོག མ་བརླབས་ཀྱང་ཆོག་པའི་སྨན་ཅིག་ཏུ་ཁས་ལེན་དགོས་པར་འགྱུར་རོ། །
སྨན་ཕྱི་མ་གསུམ་བྱིན་རླབས་མ་བྱས་ཀྱང་ཟུར་རུང་ན་སྟོན་པས་དེ་གསུམ་ལ་བྱིན་རླབས་གསུངས་པ་དོན་མེད་པར་འགྱུར་ཏེ། དགེ་སློང་གིས་དེ་དག་ཟར་རུང་བར་བྱིན་རླབས་

༼༤༦༣༽
ལ་མི་ལྟོས་པའི་ཕྱིར། རྟགས་ཁས། དེས་ན་བྱིན་རླབས་ནི་ཟར་རུང་བའི་ཆེད་དུ་ཡིན་ཏེ། དཔེར་ན་ཆོས་གོས་ལ་བྱིན་རླབས་གསུངས་པ་དེ་ཆོས་གོས་གྱོན་པའི་གོང་དུ་བྱས་ཏེ། དེ་ནས་ཆོས་གོས་གྱོན་པར་བྱ་བ་བཞིན་ནོ། །
དེ་ལྟར་བྱིན་རླབས་གསུངས་པའི་སྨན་ཕྱི་མ་གསུམ་ནི་གཙོ་བོར་ནད་པའི་ཕྱིར་གནང་ཞིང་། དེ་ལ་བྱིན་རླབས་ཀྱང་གསུངས་པ་ཡིན་ཏེ། ཇི་སྐད་དུ། དང་པོ་མ་ཡིན་པ་ཉིད་དག་ནི་ནད་པའི་ཕྱིར་རོ། །
ཞེས་དང་། དེའི་རྒྱ་ཆེར་འགྲེལ་ལས། ཐུན་ཚོད་དུ་རུང་བ་གང་ཡིན་པ་ནི་ཐུན་ཚོད་ཀྱི་མཐའི་དུས་སུ་རང་གིས་བྱིན་གྱིས་རླབས་ཏེ་བསྟེན་པར་བྱ་བ་ཉིད་ཡིན་ནོ། ཞག་བདུན་པ་གང་ཡིན་པ་ནི་ཞག་བདུན་གྱི་མཐའི་དུས་སུ་རང་གིས་བྱིན་གྱི་བརླབ་ཏེ་བསྟེན་པར་བྱ་བ་ཉིད་ཡིན་ནོ། །
འཚོ་བའི་བར་དུ་བཅང་བ་གང་ཡིན་པ་ནི་ཇི་སྲིད་འཚོའི་བར་དུ་རང་གིས་བྱིན་གྱིས་བརླབ་ཏེ་བསྟེན་པར་བྱ་བ་ཉིད་ཡིན་ཏེ། དེ་དག་ནི་ནད་པའི་ཕྱིར་གནང་བ་ཡིན་གྱིས། མི་ན་པའི་ཕྱིར་ནི་མ་ཡིན་ནོ། །
ཞེས་དང་། བྱིན་གྱིས་བརླབས་པ་དག་ནི་དུས་མ་ཡིན་པར་ཡང་ཟར་རུང་ངོ་། །
ཞེས་སོ། །
སྨན་ཕྱི་མ་བྱིན་གྱིས་མ་རླབས་པ་དག་ནི་ཟར་མི་རུང་བར་འགྲེལ་པ་དེས་ཀྱང་བསྟན་ནོ། །
སྤྱིར་བཏང་ནད་པ་ལ་གནང་བ་ཡིན་ཡང་། དམིགས་གསལ་མིན་པ་ལ་གནང་བ་ཡང་ཡོད་དེ། ཙོར་ཙ་དང་ཆུ་ཤིང་གི་འབྲས་བུ་ནས་འབྲས་གོའི་བར་བརྒྱད་ཀྱི་ཁུ་བ་ལས་བཏུང་བར་བྱས་པ་དང་། བཅོས་པའི་ཚྭ་དང་འབྲུའི་ཚྭ་ལ་སོགས་པ་ལྔ་རུང་ཆུ་བཏབ་པས་རུང་བར་བྱས་པ། རས་ཀྱི་ཚགས་ཀྱིས་བརྩགས་པ། ཤིན་དུ་སླ་བས་བཞིན་གྱི་གཟུགས་བརྙན་སྣང་བ། དེ་དག་ནད་པའམ་

༼༤༦༤༽
ནད་པ་མ་ཡིན་པས་དུས་རུང་དང་དུས་མིན་ཐམས་ཅད་དུ་བཏུང་བར་བྱ་བར་ལུང་ལས་གསུངས་ཤིང་། གཞུང་འདིར་ཡང་དེ་བཞིན་དུ་བཤད་དོ། །

ཨ་རུ་ར་ལ་སོགས་པ་ལྔ་དང་། བུ་རམ་ཡང་བྱིན་གྱིས་བརླབས་པ་དུས་མིན་དུ་ཟ་བ་ཡིན་ནོ། །
བུ་རམ་བྱིན་གྱིས་བརླབས་པ་དུས་མིན་དུ་མིན་བ་ལ་ཟར་གནང་བའི་དམིགས་བསལ་ཡང་ཡོད་དེ། ཇི་སྐད་དུ། དེ་བྱིན་གྱིས་བརླབས་པ་ཟ་བ་ལ་ལམ་དུ་ཞུགས་པ་དང་། དགེ་བསྐོས་དང་། ལག་གི་གླ་རྣམས་ནི་ནད་པ་དང་འདྲ་བ་ཉིད་ཡིན་ནོ། །
ཟན་ཆད་པས་ཀྱང་དེ་དང་དུས་སུ་རུང་བ་དུས་མ་ཡིན་པར་ཟར་རུང་ངོ་། །
ཞེས་སོ། བུ་རམ་གྱིས་མཚོན་ནས་སྦྲང་རྩི་ལ་ཡང་དམིགས་བསལ་དེ་དག་ཤེས་པར་བྱའོ། །
གཉིས་པ་དབྱེ་བ་སོ་སོར་བཤད་པ་ལ་བཞི་ལས། དང་པོ་དུས་རུང་གི་སྨན་གྱི་དབྱེ་བ་ནི། བཟའ་བར་བྱ་བ་ལྔ་དང་། བཅའ་བར་བྱ་བ་ལྔར་ཡོད་དེ། གོང་དུ་གསོག་འཇོག་གི་སྤང་བའི་སྐབས་སུ་བཤད་ཟིན་ཏོ། །
མདོར་ན་བཟའ་བར་བྱ་བ་ལྔས་མཚོན་ནས་བཟའ་བར་རུང་བའི་རིགས་སུ་གྱུར་པ་རྣམས་ནི་དུས་རུང་གི་སྨན་ཡིན་ནོ། །
གཉིས་པ་ཐུན་ཚོད་དུ་རུང་བའི་སྨན་གྱི་དབྱེ་བ་ནི། ཇི་སྐད་དུ། ཐུན་ཚོད་དུ་རུང་བ་ནི་བཏུད་པ་དག་གོ །ཤིན་ཏུ་སླ་བའོ། །
ཞེས་པས་ཐོག་མར་དབྱེ་གཞི་བསྟན་ནས། དེ་ལ་དབྱེ་ན་གསུམ་ཡོད་པར་གསུངས་ཏེ། རྒྱུ་དུས་རུང་ལས་བྱུང་བ་དང་། དུས་རུང་མ་ཡིན་པ་ཞག་བདུན་པའི་སྨན་ལས་བྱུང་བ་དང་། འཚོ་བཅང་གི་སྨན་ལས་བྱུང་བའི་བཏུང་བ་དང་གསུམ། དང་པོ་ནི་གཞུང་འདིར། དེ་དུས་སུ་རུང་བ་ཉིད་ཡིན་ན། 

༼༤༦༥༽
ཐུན་ཚོད་ཀྱི་མཐའི་མཐའ་ཡིན་ནོ། །
ཞེས་པས་བསྟན། དོན་ནི་དགུན་འབྲུམ་ལ་སོགས་པ་དུས་རུང་གི་སྨན་ལས་བྱུང་བའི་བཏུང་བ་རྣམས་ནི། ཉིན་མོའམ་མཚན་མོའི་ཐུན་ཚོད་ཀྱི་མཐའ་གང་རུང་དུ་བྱིན་གྱིས་བརླབས་ནས་དེ་དང་དེའི་མཐའི་ཚུན་ལ་དུས་དང་དུས་མིན་དུ་བཏུང་བར་བྱ་བ་ཡིན་ཏེ། གཞུང་འདིའི་རྒྱ་ཆེར་འགྲེལ་ལས། མཚན་མོའི་ཐུན་ཚོད་ཀྱི་ཆའི་ཚད་ཀྱི་མཐའ་གང་ཡིན་པ་དེ་བཏུང་བ་དེ་བཏུང་བའི་མཐའ་ཡང་ཡིན་པར་རིག་པར་བྱའོ། །
ཞེས་སོ། །
དེས་ན་ཉིན་མོའི་ཐུན་ཚོད་ཀྱི་མཐའ་ནི། གླིང་འདིར་ཉི་མའི་དམར་ཐག་ཆད་ནས་རྒྱུ་སྐར་འཆར་བ་ལ་ཉེ་བའི་དུས་དེ་ཡིན་ཞིང་། མཚན་མོའི་ཐུན་ཚོན་ཀྱི་མཐའ་ཡང་། རྒྱུ་སྐར་གྱི་འོད་ཅུང་ཟད་ཉམས་ནས་སྐྱ་རེང་འཆར་བ་ལ་ཉེ་བའི་དུས་དེ་ཡིན་ནོ། །
པཎ་ཆེན་གྱིས། ཞག་གཅིག་པུ་དེའི་ཐུན་ཚོད་ཀྱི་མཐའ་ཚུན་ཆད་ཁོ་ནར་བྱིན་གྱིས་རློབས་དགོས་པས་ཐུན་ཚོད་དུ་རུང་བ་ཅེས་བྱའོ། །
ཞེས་དང་། བྱིན་རླབས་གནས་པའི་དུས་ཞག་གཅིག་ཏུའོ། །
གསུངས་པ་ནི་མི་འཐད་དེ། ཐུན་ཚོད་དུ་རུང་བ་ནི་ཉིན་མཚན་གང་རུང་གི་ཐུན་ཚོད་ཡིན་ཏེ། ཞག་གཅིག་གི་ཐུན་ཚོད་གྱི་མཐའ་གསུངས་པ་མེད་པའི་ཕྱིར། དྲངས་མ་ཐག་པའི་འགྲེལ་པ་དེས་ཀྱང་མཚན་མོའི་ཐུན་ཚོད་དུ་རུང་བ་དངོས་སུ་བསྟན་ནས། ཉིན་མོའི་ཐུན་ཚོད་དུ་རུང་བ་ཤུགས་ལ་བསྟན་ནོ། །
དེས་ན་ཐུན་ཚོད་དུ་རུང་བའི་དུས་ནི་ཉིན་མཚན་གང་རུང་གི་ཐུན་ཚོད་ཀྱི་མཐའ་ཚུན་ཆད་དུ་རུང་བས་ན་དེ་སྐད་དུ་བཞག་གོ །གལ་ཏེ་འདི་ཞག་གི་མཐའ་ཚུན་ཚད་དུ་རུང་ཞིང་བྱིན་གྱིས་རློབས་ན་ཞག་གཅིག་པའི་སྨན་དུ་འགྱུར་ཏེ། ཞག་

༼༤༦༦༽
བདུན་པ་དང་རྒྱུ་མཚན་མཚུངས་པའི་ཕྱིར། ནད་པ་ལ་སྤྱིར་བཅས་རྐྱང་གི་ཁ་ན་མ་ཐོ་བ་ཐམས་ཅད་གནང་ཡང་། ཆང་ནི་རྣམ་པ་ཀུན་དུ་བཀག་ཅིང་། མ་གནང་སྟེ་ནད་པས་ཆང་གི་རྩ་མཆོག་གིས་ཀྱང་མི་བཏུང་ངོ་། །
ཞེས་སོ། །
འོན་ཀྱང་ཞུན་མར་སོགས་ཆང་དང་སྲས་པ་དང་། ཆང་བཀོལ་པ་ལས་ནུས་པ་ཉམས་པ་འཐུང་བ་ལ་ཉེས་པ་མེད་དེ། གཞུང་དུ། ནད་པས་ནི་ཞུན་མར་དང་། འབྲུ་མར་འཆང་དང་འདྲེས་པ་བཏུང་བར་བྱ་བ་ཉིད་དོ། །

ཅེས་དང་། དེ་ནི་བཀོལ་བ་ལས་འགྲུབ་བོ། །
ཞེས་སོ། །
ཤ་ནི་ཀུན་ལ་གནང་ཡང་ཤའི་ཆེད་དུ་བསད་པ་མཐོང་བ་ཐོས་པ་དོགས་པ་གསུམ་དང་བྲལ་བ་དགོས་ཏེ། གཞུང་དུ། ཤའི་བྱིན་ལེན་སྟོབ་པ་ལ་བསད་པ་ལས་བྱུང་བ་ཉིད་མིན་ནམ། ཞེས་དྲི་བར་བྱའོ། །
ཞེས་སོ། །
དུས་རུང་གི་རྒྱུ་ལས་བྱུང་བའི་ཐུན་ཚོད་དུ་རུང་བ་གཞན་ཡང་ཡོད་དེ། རྒྱུ་ནས་ལས་བྱུང་བ་དང་། ཤ་ལས་བྱུང་བའི་ཁུ་བ་རས་ཀྱི་ཚགས་ལ་བཙགས་པ་ཤིན་དུ་སླ་བ་དག་ཀྱང་བྱིན་གྱིས་བརླབས་ནས་དུས་དང་དུས་མིན་དུ་བཏུང་བར་བྱ་བ་ཡིན་ཏེ། ཇི་སྐད་དུ། གལ་ཏེ་དུས་མ་ཡིན་པར་ནས་ལས་བྱས་པའི་སྨན་དགོས་པ་ཉིད་ཡིན་ན། ཞེས་པ་ནས་གལ་ཏེ་སྐྱོ་མ་ཚགས་ཀྱི་བཙགས་ན་ཏེ་གཞན་ནི་མ་ཡིན་ནོ། །
ཞེས་དང་། གལ་ཏེ་ཤའི་སྨན་དགོས་པ་ཉིད་ཡིན་ན། ཞེས་པ་ནས། གལ་ཏེ་ཁུ་བ་ཚགས་ཀྱིས་བཙགས་ན་ཏེ་གཞན་ནི་མ་ཡིན་ནོ། །
ཞེས་སོ། །
དེས་ན་རྩམ་ཐང་ཤིན་དུ་སླ་བ་དང་། ཤའི་ཁུ་བ་ཚེགས་ཀྱིས་བཙགས་པ་དགེ་སློང་སྐོམ་པ་དང་། རླུང་གི་ནད་ཤས་ཆེ་བ་དག་ལ་ཕྱི་དྲོ་སོགས་དུས་མིན་གྱི་སྐབས་སུ་གནང་བ་ཡིན་པས་སྐྱོན་མེད་ཅིང་རུང་བར་

༼༤༦༧༽
ཤེས་པར་བྱའོ། །
ཐུན་ཚོད་དུ་རུང་བ་ཕྱི་མ་གཉིས་ནི། གཞུང་དུ། གཞན་ཉིད་ཡིན་ན་དེའི་གང་ཡིན་པའོ། ཞེས་པས་བསྟན། དོན་ནི། དུས་རུང་ལས་གཞན་པ་ཞག་བདུན་པའི་སྨན་ལས་བྱུང་བ་བུ་རམ་གྱི་ཁུ་བ་ཤིན་དུ་སླ་བ་ལྟ་བུ་ཡིན་ན་ཞག་བདུན་གྱི་མཐའ་ཚུན་དང་། འཚོ་བཅང་གི་སྨན་ལས་བྱུང་བ་སྐྱ་རུ་ར་སོགས་ཀྱི་ཁུ་བ་ཤིན་དུ་སླ་བ་སོགས་ནི་ཇི་སྲིད་འཚོའི་མཐའ་ཚུན་ལ་དུས་མིན་པར་ཡང་བཏུང་བར་བྱ་བ་ཡིན་ཏེ། འགྲེལ་པར། རྫས་དེ་ཟ་བའི་དུས་ཀྱི་མཐའ་ཞག་བདུན་པའི་འཚོ་བའི་བར་དུ་བཅང་བའི་མཐའ་གང་ཡིན་པ་དེ་ཉིད་བཏུང་བ་དེའི་མཐའ་ཡང་ཡིན་པ་སྟེ། ཐུན་ཚོད་ཀྱི་མཐའ་དང་ལྷན་ཅིག་འགལ་པ་མེད་དོ། །
ཅེས་སོ། །
འདི་ལ་པཎ་ཆེན་སོགས་ཀྱིས་ཐུན་ཚོད་དུ་རུང་བར་བྱིན་གྱིས་རླབས་པའི་བཤད་པ་མཐའ་དག་མཛད་ནས། ཡང་འདི་སྐད་ཅེས། བུ་རམ་ལས་སྦྱར་བ་སོགས་ཐུན་ཚོད་དུ་རུང་བའི་སྨན་ནམ། ཞག་བདུན་གྱི་མཐའ་ཅན་དུ་བྱིན་གྱིས་རློབས། འཚོ་བཅང་གི་རྒྱུ་ལས་བྱུང་བ་ཐུན་ཚོད་དང་ཇི་སྲིད་འཚོའི་བར་དུ་བྱིན་གྱིས་རླབས་པ་ནི་གཞན་ཉིད་ཡིན་ན། ཞེས་སོགས་ཀྱི་དོན་ཡིན་གསུངས་པ་སོགས་སྔ་ཕྱི་འགལ་བའི་རྣམ་གྲངས་མང་དུ་འདུག་པས་དཔྱོད་ལྡན་དག་གིས་དཔྱད་པར་བྱའོ། །
སྐྱིད་ཚལ་བས་དུས་རུང་གི་སྨན་སྔ་དྲོའི་དུས་ཁོ་ན་དང་། གཞན་གསུམ་བྱིན་གྱིས་མ་བརླབས་པར་དུས་ཐམས་ཅད་དུ་བསྟེན་དུ་རུང་སྟེ། དེ་ལྟར་གནང་བའི་ཕྱིར་གསུངས་པ་ནི་མི་རིགས་ཏེ། སྔ་དྲོའི་ཁོ་ན་ཟེར་བ་ལ་སྔར་སྐྱོན་བརྗོད་ཟིན་ཅིང་། སྨན་ཕྱི་མ་གསུམ་བྱིན་གྱིས་མ་རླབས་པར་དུས་ཐམས་ཅད་དུ་བསྟེན་དུ་རུང་ན། ཁྱེད་རང་གིས་

༼༤༦༨༽
སྨན་ཕྱི་མ་སོ་སོའི་མཚན་ཉིད་བཞག་པ་རྣམས་བརྗོད་སྟོང་དུ་འགྱུར་ཏེ། མཚན་ཉིད་ཀྱི་ཟུར་དུ་བྱིན་གྱིས་བརླབས་ནས་ལོངས་སྤྱོད་དུ་རུང་བ་ཅེས་བཤད་པ་དེ་དང་མངོན་སུམ་ཉིད་དུ་འགལ་བའི་ཕྱིར། འདིར་ཐུན་ཚོད་དུ་རུང་བའི་བཏུང་བ་ཕྱི་མ་གཉིས་ཐུན་ཚོད་ཀྱི་མཐའ་ལས་འདས་པར་ལོངས་སྤྱད་དུ་རུམ་ངམ་མི་རུང་། རུང་ན་ཐུན་ཚོད་དུ་རུང་བའི་རྣམ་དཔྱད་དང་འགལ། མི་རུང་ན་གཞན་ཉིད་ཡིན་ན་དེའི་གང་ཡིན་པའོ། །
ཞེས་པ་རྩ་འགྲེལ་དང་འགལ་བ་ལྟར་སྣང་བ་འདི་དཔྱོད་ལྡན་གྱིས་དཔྱད་དགོས་པའི་དོགས་པ་ཡིན་ནོ། །
ཞག་བདུན་པའི་དབྱེ་བ་ནི། གཞུང་དུ། ཞུན་མར་དང་། འབྲུ་མར་དང་། སྦྲང་རྩི་དང་། བུ་རམ་གྱི་དབུ་བ་དག་ནི་ཞག་བདུན་པའོ། །

ཞེས་པ་ནས། ཞག་བཀོལ་ཞིང་བརྩགས་པར་དག་ནི་འབྲུ་མར་དང་འདྲ་བ་ཉིད་དོ། །
ཞེས་པས་བསྟན། བཞི་བ་འཚོ་བཅང་གི་དབྱེ་བ་ནི། གཞུང་དུ། འཚོ་བའི་བར་དུ་བཅང་བ་ནི། རྩ་བ་དང་། སྡོང་པོ་དང་། འདབ་མ་དང་། མེ་ཏོག་དང་། འབྲུ་ཟས་ཀྱི་དོན་དུ་ཁྱབ་པར་བྱེད་པ་མ་ཡིན་པའོ། །
ཞེས་སོགས་ཀྱིས་བསྟན། འབྲས་བུའི་སྨན་ལྔ་ནི། །
ཨ་རུ་ར་དང་། སྐྱུ་རུ་ར་དང་། བ་རུ་ར་དང་། ན་ལེ་ཤ་མ་དང་། པི་པི་ལིང་རྣམས་ཡིན་ནོ། སྨན་བཞི་པོ་དེ་དག་གང་ཡིན་ཀྱང་ཐོག་མར་བྱིན་ལེན་བྱས་ནས་བྱིན་ལེན་ཆགས་པ་ཅིག་དགོས་ཏེ། གཞན་དུ་ན་བྱིན་ལེན་མ་བྱས་པར་བཟའ་བའི་ལྟུང་བྱེད་དུ་འགྱུར་རོ། །
སྨན་ཕྱི་མ་གསུམ་ནི་བྱིན་ལེན་བྱས་ན་བྱིན་རླབས་ཆགས་པ་ཡིན་ཏེ། བྱིན་ལེན་བྱས་ཏེའོ། །
ཞེས་གསུངས་པའི་ཕྱིར། དགེ་སློང་རང་བཞིན་དུ་གནས་པ་མཚན་མཐུན་པས་དགེ་སློང་གཞན་གྱི་སྨན་ལ་བྱིན་གྱིས་བརླབས་གོང་དུ་རེག་ན་ལག་ཉར་གྱུར་པ་ཡིན་པས་

༼༤༦༩༽
བྱིན་རླབས་མི་ཆགས་ཤིང་། ལོངས་སྤྱད་དུ་མི་རུང་སྟེ། ཇི་སྐད་དུ། ལག་ཉར་བླངས་བ་དང་། གསོག་འཇོག་བྱས་པ་དང་། བྱིན་ལེན་མ་བྱས་པ་དང་། ནང་དུ་ཞག་ལོན་པ་དང་། ནང་དུ་བཙོས་པ་དང་། དགེ་སློང་གིས་བཙོས་པ་དག་ལ་བྱིན་གྱིས་བརླབས་པ་མི་ཆགས་སོ། །
ཞེས་དང་། དེའི་འགྲེལ་པར་ལུང་དྲངས་པ་ལས། ཉེ་བ་འཁོར་དེ་དག་ཡོངས་སུ་ལོངས་སྤྱད་དུ་མི་རུང་ངོ་། །
ཞེས་སོ། །
ཐུན་ཚོད་དུ་རུང་བ་སོགས་ཕྱི་མ་གསུམ་ནི་ཐུན་ཚོད་སོགས་རང་རང་གི་མཐའི་བར་དུ་རོ་དང་ནུས་པ་གཞན་དུ་མ་གྱུར་ཞིང་མ་ཉམས་ན་བྱིན་བརླབས་ཀྱི་མཐའི་བར་དུ་ལོངས་སྤྱོད་དུ་རུང་ལ། རོ་སྐ་བ་དང་ནུས་པ་གཞན་དུ་གྱུར་པ་ན་བྱིན་རླབས་ཀྱི་མཐའི་གོང་དུ་ཡང་དེ་དག་སྤང་བར་བྱ་དགོས་ཏེ། དེ་ལྟར་མ་བྱས་ན་གསོག་འཇོག་གི་སྤང་ལྟུང་བསྐྱེད་པ་ཡིན་ནོ། །
ཇི་སྐད་དུ། རོ་དང་སླ་བ་ཉིད་ཡོངས་སུ་གྱུར་ན་གསོག་འཇོག་བྱས་པ་ཉིད་ཡིན་ནོ། །
ཞེས་སོ། །
འཚོ་བཅང་གི་སྨན་ཨ་རུ་ར་སོགས་ཀྱང་སྨན་གྱི་ནུས་པ་ཉམས་ནས་བསྟེན་ན་གསོག་འཇོག་ཏུ་གྱུར་པར་ཤེས་པར་བྱའོ། །
དེས་ན་བྱིན་རླབས་ཀྱི་མཐའ་དང་ལོངས་སྤྱོད་ཀྱི་མཐའ་མི་ཅིག་པའི་གནད་འདི་ནི་ཐུབ་དབང་གཉིས་པ་རོང་སྟོན་ཆེན་པོའི་གསུང་གི་བདུད་རྩི་ལས་བྱུང་བ་ཡིན་པས་ཀུན་ཀྱང་ཡིད་ཆེས་པར་གྱིས་ཤིག པཎ་ཆེན་གྱིས། བྱིན་གྱིས་བརླབས་པའི་མཐའ་དང་། ལོངས་སྤྱད་དུ་རུང་བའི་མཐའ་ནི་གཅིག་ཉིད་ཡིན་ལ། བྱིན་རླབས་གནས་པའི་དུས་དང་། ལོངས་སྤྱོད་པའི་དུས་ཀྱང་དོན་ཅིག་ལ་འདུ་བ་ཡིན་ནོ། །
ཞེས་དང་། འཚོ་བཅང་བྱིན་གྱིས་རློབས་པ་ཡང་མ་ཤིའི་བར་དུ་གནས་པའི་ངེས་པ་མེད་དེ། ཅེས་སོགས་འགལ་པའི་

༼༤༧༠༽
རྣམ་གྲངས་མང་དུ་གསུངས་འདུག་མོད། སྐུ་ཡུལ་གཉན་པས་ཞུ་མི་སྤོབས་སོ། །
ནང་དུ་ཞག་ལོན་པ་དང་། ནང་དུ་བཙོས་པའི་ཉེས་པ་མི་འབྱུང་བ་ལ་དགེ་འདུན་གྱི་མཚམས་ནང་དེར་ཇི་ལྟར་འོས་པའི་གནས་སུ་རུང་ཁང་བཅོས་ནས་དེ་དགེ་འདུན་གྱི་གསོལ་བ་དང་གཉིས་ཀྱི་ལས་ཀྱིས་བྱིན་གྱིས་བརླབས་པར་བྱ་དགོས་ཏེ། བྱིན་གྱིས་བརླབས་པའི་རུང་ཁང་དེར་འབྲས་ཆེན་གཡོས་པ་དང་། ཟས་གཞན་ཚོད་པ་དང་། ནང་དུ་ཞག་ལོན་པ་སོགས་ལ་ཉེས་པ་མི་འབྱུང་བའི་ཕྱིར། ཇི་སྐད་དུ། རུང་བ་ཉིད་དུ་བྱིན་གྱིས་བརླབས་པར་བཙོས་པ་དང་། གནས་པ་དག་ནི་ཕྱི་རོལ་དང་འདྲའོ། །
བྱིན་གྱིས་བརླབས་པར་བྱའོ། །
ཞེས་སོ། །
གསུམ་པ་སྨན་ཕྱི་མ་གསུམ་བྱིན་གྱིས་བརླབས་ནས་ལོངས་སྤྱོད་ཚུལ་ནི། སྨན་དེ་ཉིད་བྱིན་ལེན་བྱས་ཏེ་ཡུལ་དེ་ཉིད་རྒན་ན་ཕྱག་གསུམ་བྱ། །

གཉིས་ཀའི་ལག་པ་གཡོན་པར་སྨན་གཞག གཡས་པས་སྟེང་ནས་བཀབ་སྟེ། སྨན་བྱིན་གྱིས་བརླབས་པའི་ཆོ་ག་ལ་ཐུགས་གཏད་པ་ཞུ། བཙུན་པའམ་ཚེ་དང་ལྡན་པ་སོགས་སྐབས་དང་སྦྱར་ལ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བའི་སྨན་མཐུན་ཚོད་དུ་རུང་བ་འདི་དག་བདག་དང་ཚངས་པར་མཚུངས་པར་སྤྱོད་པ་རྣམས་ཀྱི་དོན་དུ། ཉིན་མོའི་ཐུན་ཚོད་ཚུན་ཆད་དུ་ཅེས་པའམ། མཚན་མོའི་ཐུན་ཚོད་ཚུན་ཆད་དུ་རུང་བར་བྱིན་གྱིས་བརླབ་བོ། །
ཞེས་གང་རུང་ལན་གསུམ་བརྗོད། ཐབས་ལེགས་བྱ། གཞན་གཉིས་ལ་ཡང་ཕལ་ཆེར་དེ་དང་འདྲ་བ་ལ་ཞག་བདུན་གྱི་མཐའ་ཚུན་ཆད་དུ། ཅེས་པ་དང་། ཇི་སྲིད་འཚོའི་མཐའ་ཚུན་ཆད་དུ་རུང་བར་བྱིན་གྱིས་བརླབ་བོ། །
ཞེས་སྦྱར་རོ། །
དེ་ནས་ཕྱག་བྱས་ནས་སྨན་བྱིན་རླབས་ཀྱི་ཆོ་ག་ལ་ཐུགས་གཏད་

༼༤༧༡༽
པ་བཀའ་དྲིན་ཆེ་ཞེས་བརྗོད། ཡུལ་དེས་ཀྱང་ཆོས་བཞིན་འདུལ་བ་བཞིན་མཛད་པ་ངོ་མཚར་ཆེ་ཞེས་བརྗོད། དེ་ལྟར་བྱིན་གྱིས་བརླབས་པས་དུས་མ་ཡིན་པར། ལོངས་སྤྱད་དུ་རུང་བ་དང་། རང་རང་གི་མཐའ་མ་རྫོགས་ཀྱི་བར་དུ་བྱིན་ལེན་སྟོབས་པ་མི་དགོས་པ་དང་། བྱིན་རླབས་དང་ལོངས་སྤྱོད་ཀྱི་མཐའ་གཉིས་ཀ་མ་ཞིག་གི་བར་ལ་གསོག་འཇོག་གི་སྤང་ལྟུང་མི་བསྐྱེད་པ་ཡིན་ནོ། །
དུས་རུང་དང་ཐུན་ཚོད་འདྲེས་པ་དང་། དེ་དང་ཞག་བདུན་པ་འདྲེས་པ་དང་། ཞག་བདུན་པ་དང་། འཚོ་བཅང་འདྲེས་པ་ལྟ་བུ་ལ་སྔ་མ་སྔ་མའི་དུས་དབང་བཙན་པར་བྱས་ནས་ཟ་བར་བྱ་སྟེ། དེ་ལྟར་གསུམ་ལས། དང་པོ་ནི་དུས་རུང་དུ་བཟའ་བར་བྱ་ཞིང་ཐུན་ཚོད་དུ་བཟའ་བར་མི་བྱ། གཉིས་པ་ནི་ཐུན་ཚོད་དུ་བཟའ་བར་བྱ་ཞིང་། ཞག་བདུན་པར་བཟའ་བར་མི་བྱ། གསུམ་པ་ནི་ཞག་བདུན་པར་བཟའ་བར་བྱའི། འཚོ་བའི་བར་དུ་བཅང་བ་དང་བཟའ་བར་མི་བྱ་སྟེ། ཇི་སྐད་དུ། དེའི་ཕྱིར་དེ་དང་བཅས་པ་ལ་ཆོ་ག་སྔ་མས་འཇུག་པར་བྱའོ། །
ཞེས་སོ། །
དེས་ན་དུས་རུང་དང་ཕྱི་མ་གསུམ་གང་འདྲེས་ཀྱང་དུས་རུང་ཁོ་ནར་ལོངས་སྤྱད་པར་བྱ་བ་སོགས་རིགས་བསྒྲེའོ། །
བཞི་པ་དུས་རུང་གི་ཁམས་ཟས་ལ་ལོངས་སྤྱོད་པའི་ཚུལ་ནི། ལྟུང་བའི་གཉེན་པོ་དྲན་ཤེས་བཞིན་དང་ལྡན་ཞིང་རང་ཉིད་ལ་ནད་པ་དང་། ཟས་ལ་སྨན་གྱི་འདུ་ཤེས་དང་ལྡན་པས་ལོངས་སྤྱོད་དགོས་ཏེ། གཞུང་དུ། བདག་ཉིད་ལ་ནད་པའི་འདུ་ཤེས་དང་། ཟས་ལ་སྨན་གྱི་འདུ་ཤེས་ཉེ་བར་བཞག་སྟེ་བཟའ་བར་བྱའོ། །
དྲན་པ་ཡང་ངོ་། །
ཞེས་སོ། །
ཟས་ཟོས་ཚར་བའི་རྗེས་

༼༤༧༢༽
སུ་འདག་རྫས་དང་རུང་བའི་ཆུ་རྣམས་ཀྱིས་ཁ་བཀྲུ་བར་བྱ་དགོས་ཏེ། སུམ་བརྒྱ་པར། འདག་པའི་རྫས་སམ་རུང་བའི་ཆུ་རྣམས་ཀྱིས། ཟོས་ནས་ཁར་ཡང་ཁ་ཟས་མེད་པར་བྱ། ཞེས་དང་། དེའི་འགྲེལ་པར། ལུང་སིལ་བུ་དྲངས་བ་ལས་འཁུར་བར་ཆུ་རྔུབ་པས་ལན་གཉིས་ནས་གསུམ་དུ་བཀྲུས་བཤལ་ནས་བོར་ན་བྱི་དོར་བྱས་པར་བརྗོད་པར་བྱའོ། །
ཞེས་སོ། ལྔ་པ་དམིགས་བསལ་དང་འཕྲོས་དོན་གྱི་བསླབ་བྱ་ནི། མུ་གེ་སོགས་ཀྱི་དུས་དང་། ན་བའི་ཚེ་ལག་ཉ་དང་། མཚམས་བཙོས་དང་། ནང་དུ་ཞག་ལོན་པ་དང་། བརྗེན་བཙོས་དང་། གསོག་འཇོག་དང་། ཡང་ཡང་བཟའ་བ་དང་། ས་བོན་སྐྱེ་བ་འཇིག་པ་དང་། བྱིན་ལེན་མ་བྱས་པར་བཟའ་བ་ལ་ལྟུང་བ་མི་འབྱུང་སྟེ། དེའི་ཚེ་ན་དེ་དག་གནང་བའི་ཕྱིར་རོ། །
ཟས་ཟོས་ཚར་ནས་གནས་སྐབས་གཞན་དུ་འཆིལ་མ་དང་། སྣབས་དང་། ཁ་བཀྲུས་པའི་ཆུ་ལ་སོགས་པ་གཙུག་ལག་ཁང་དང་། དགེ་འདུན་གྱི་གནས་མལ་ལ་མི་འཐོར་སྟེ། དེ་ལྟར་དོར་ན་རྩིག་པ་ལྟ་བུ་དང་། ཀ་བ་ལྟ་བུའི་དམྱལ་བ་པར་སྐྱེ་བར་འགྱུར་རོ། །

བཤང་གཅི་དོར་བ་ན་ཡང་ཤིང་ལྗོན་པའི་དྲུང་དང་། རྩ་སྔོན་ཡོད་སར་མི་བྱ་ཞིང་། དབེན་པའི་གནས་སུ་བྱི་དོར་བྱས་ཏེ། སླར་ཆུ་ལ་སོགས་པས་ཁ་དང་ལག་པ་བཀྲུས་ཏེ། གཙང་སྦྲ་དང་ལྡན་པར་བྱེད་དོ། །
མདོར་ན་དགེ་སློང་ཚུལ་ཁྲིམས་རྣམ་དག་དང་ལྡན་ཞིང་ཐོས་སྒོམ་སོགས་ལ་ཚུལ་བཞིན་དུ་འབད་པའི་བརྩོན་པ་དང་ལྡན་པ་དག་གིས་ཟས་མཐའ་གཉིས་སུ་མ་ལྷུང་བར་ལོངས་སྤྱད་པར་བྱ་སྟེ། ཚེགས་ཆུང་ངུས་ཟས་བཟང་པོ་མ་འབྱོར་ན་ཟས་ཀྱི་ནང་ན་བསོད་སྙོམས་ནི་རུང་བ་རྙེད་ཀྱང་སླ་

༼༤༧༣༽
བ་སྟེ། དེ་ལ་སོགས་པ་ཟས་ངན་ངོན་ཙམ་གྱིས་ཆོག་པར་གནས་ན་ཆོས་འདུལ་བ་ལ་ལེགས་པར་གནས་པ་ཡིན་ཏེ། འདོད་པ་བསོད་སྙོམས་ཀྱི་མཐའ་སྤོང་བ་ཡིན་ནོ། །
ཚེགས་ཀྱིས་བསྒྲུབ་མི་དགོས་ཤིང་། ཞེན་ཆགས་མི་སྐྱེ་ན་འབྲས་ཆེན་དང་། སྐྱོ་མ་དང་། ཐུག་པ་དང་། ལྔ་སྟོན། བརྒྱད་སྟོན། བཅུ་བཞི་སྟོན་ལ་སོགས་པ་ཚོད་ཟིན་པར་བྱས་ལ་ལོངས་སྤྱད་པས་ཆོག་པ་ནི་ངལ་ཞིང་དུབ་པའི་མཐའ་སྤོང་བ་ཡིན་ནོ།།  །།གསུམ་པ་འགྲུབ་བྱེད་ལས་ཀྱི་གཞི་ལ་གཉིས་ཏེ། དགེ་འདུན་གྱི་ལས་དང་། གང་ཟག་གི་ལས་ཞར་བྱུང་དང་བཅས་པའོ། །
དང་པོ་ལ་ལྔ་སྟེ། ལས་ཆགས་པའི་རྒྱུ་ཚོགས་དང་བསམ་པ། བརྗོད་པ་ལས་ཀྱི་ངོ་བོ། ལས་ཉམས་སུ་མྱོངས་པའི་དོན། ལས་ཆགས་པའི་དུས། ལས་ཀྱི་དབྱེ་བསྡུ་བསྟན་པའོ། །
དང་པོ་ལ་གསུམ་སྟེ། བློ་མཐུན་པར་བྱེད་པ་དགེ་འདུན་གྱི་ཁྱད་པར། བརྗོད་པར་བྱེད་པ་ལས་མཁན་གྱི་ཁྱད་པར། གང་ལ་བྱ་བའི་ཡུལ་གྱི་ཁྱད་པར་རོ། །
དང་པོ་གྲངས་ཚང་པ་དང་། ཁ་སྐོང་བར་འོས་པ་དང་། མི་མཐུན་པ་མེད་པ་དང་གསུམ་བཤད་པ་ལས་དང་པོ་ནི། ཇི་སྐད་དུ། ཆོ་ག་ནི་དགེ་འདུན་ཚང་བ་དང་། ལས་བརྗོད་པ་དང་། ལས་བྱེད་པ་ཉིད་དོ། །
ཅེས་པ་ལ་འཕྲོས། ལས་གང་ལ། གྲངས་ཇི་ཙམ། དགེ་འདུན་ཉིད་ཡིན་ཞེ་ན། དེའི་ལན་ནི། དགེ་སློང་དགེ་འདུན་ལྷག་མའི་ལྟུང་བ་བྱུང་བ་དེའི་ཆད་ལས་སྤོ་མགུ་སྤྱད་ཚར་བ་སླར་དགེ་སློང་རང་བཞིན་དུ་གནས་པའི་སར་དབྱུང་བའི་ལས་ལ་ཉུང་མཐའ་དགེ་སློང་ཉི་ཤུ། དགེ་སློང་མ་ལྷག་མའི་ལྟུང་བ་ལས་དབྱུང་བ་ལ་དགེ་སློང་ཉི་ཤུ་དང་། དགེ་སློང་མ་ཉི་ཤུ་སྟེ་བཞི་བཅུ་ཚང་བ། ཡུལ་དབུས་སུ་

༼༤༧༤༽
སྐྱེས་པ་བསྙེན་པར་རྫོགས་པ་ལ་དགེ་སློང་བཅུ། དེར་བུད་མེད་བསྙེན་པར་རྫོགས་པ་ལ་དགེ་སློང་བཅུ་དང་། དགེ་སློང་མ་བཅུ་གཉིས་ཏེ་ཉི་ཤུ་རྩ་གཉིས་ཚང་བ། དབུས་སུ་དགེ་སློབ་མའི་སྡོམ་པ་དང་། ཚངས་སྤྱོད་ལ་ཉེར་གནས་ཀྱི་སྡོམ་པ་སྦྱིན་པ་དང་། འཁོར་དང་འཁོར་མང་པོ་འཇོག་པའི་གནང་བ་སྦྱིན་པ་ལ་དགེ་སློང་མ་བཅུ་གཉིས་ཚང་བ། མཐའ་འཁོབ་ཏུ་དགེ་སློང་མ་བྱེད་པ་ལ་དགེ་སློང་ལྔ་དང་། དགེ་སློང་མ་དྲུག་སྟེ། བཅུ་གཅིག་ཚང་བ། མཐའ་འཁོབ་ཏུ་དགེ་སློབ་མ་ཚངས་སྤྱོད་ལ་ཉེར་གནས་འཁོར་དང་འཁོར་མང་འཇོག་པའི་གནང་བ་སྦྱིན་པ་རྣམས་ལ་དགེ་སློང་མ་དྲུག་ཚང་བ། མཐའ་འཁོབ་ཏུ་སྐྱེས་པ་བསྙེན་པར་རྫོགས་པ་ལ་ལས་བགྲངས་པའི་དགེ་སློང་ལྔ་ཚང་བ། དགེ་སློང་གི་གསོ་སྦྱོང་སོགས་ལས་གཞན་ལྷག་མ་རྣམས་ལ་དགེ་སློང་བཞིར་ཚང་བ། དགེ་སློབ་མའི་དགག་དབྱེ་བྱེད་པ་ལ་དགེ་སློང་ལྔ། དགེ་སློང་མ་བཞི་སྟེ་དགུ་ཚང་བ། དགེ་སློང་མའི་མགུ་བ་སྤྱོད་པའི་ལས་ལ་དགེ་སློང་བཞི་དང་། དགེ་སློང་མ་བཞི་སྟེ་བརྒྱད་ཚང་དགོས་པར་བུ་སྟོན་རིན་པོ་ཆེ་བཞེད་དོ། །
ཇི་སྐད་དུ། གཞུང་ལས། དགེ་འདུན་དུ་མ་གྱུར་བ་དག་གིས་མི་བྱའོ། །
དབྱུང་བ་ལ་ནི་ཉི་ཤུ་ལ་སོགས་པ་དགེ་འདུན་ཉིད་དོ། །

བསྙེན་པར་རྫོགས་པ་ལ་ནི་བཅུ་ལ་སོགས་པའོ། །
མཐའ་འཁོབ་དག་ཏུ་ནི་མེད་ན་འདུལ་བ་འཛིན་པ་དང་ལྔ་ལ་སོགས་པའོ། །
ལྷག་མ་ལ་ནི་བཞི་ལ་སོགས་པའོ། །
ཞེས་དང་། དགེ་སློང་མའི་དབང་དུ་བྱས་པ་ནི། ཇི་སྐད་དུ། མགུ་བ་དབྱུང་བ་ནི་གཉིས་ཀ་ཚོགས་པ་ལའོ། །
བསྙེན་པར་རྫོགས་པར་བྱ་བ་ཡང་ངོ་། །
འདི་ལ་དེ་དག་གིས་ཚོགས་ནི་བཅུ་གཉིས་སོ། །
སྔོན་རོལ་གྱི་སྡོམ་

༼༤༧༥༽
པ་གཉིས་དང་། འཁོར་དང་འཁོར་མང་པོ་ཉེ་བར་བཞག་པའི་གནང་བ་སྦྱིན་པ་དང་བཅས་པའི་དགེ་འདུན་གྱི་མཐའོ། །
ལྷག་མ་དག་གི་ཚོགས་ནི་བཞིའོ། །
ཞེས་གསུངས་སོ། །
འདིར་དེ་དག་གི་ཚོགས་ནི་བཅུ་གཉིས་སོ། །
ཞེས་པའི་དོན་ནི། བུད་མེད་བསྙེན་པར་རྫོགས་པ་ལ་ཕ་མ་གཉིས་ཀའི་དགེ་འདུན་དགོས་པས། དེ་ལ་ཡུལ་དབུས་སུ་ཉུང་མཐའ་དགེ་སློང་མ་བཅུ་གཉིས་དགོས་པ་བསྟན་ནོ། །
དགེ་སློང་མ་རྣམས་ཀྱི་དགག་དབྱེ་ཡང་གཉིས་ཀའི་དགེ་འདུན་ལ་བྱ་དགོས་པས་གྲངས་སྔར་བསྟན་པ་ལྟར་ཤེས་པར་བྱ་སྟེ། གཞུང་དུ། དགག་དབྱེ་ནི་དགེ་སློང་གི་དགེ་འདུན་ལ་ཡང་ངོ་། །
ཞེས་དང་། ཚིག་ལེར། དགེ་སློང་བཅས་གནས་དབྱར་གནས་ནས། །
ཚོགས་གཉིས་དང་ནི་དགག་དབྱེ་བྱ། །
ཞེས་སོ། དགེ་སློང་དགག་དབྱེ་བྱེད་པ་ལ་འདུལ་འཛིན་ཕལ་ཆེར་ལྔ་ངེས་པར་དགོས་པར་བཞེད། བུ་སྟོན་རིན་པོ་ཆེ་ནི། ལྷག་མ་ནི་བཞི་ལ་སོགས་པའོ། །
ཞེས་པ་ཤེས་བྱེད་དུ་མཛད་ནས། དགེ་སློང་བཞིས་ཀྱང་དགག་དབྱེའི་ལས་བྱེད་པར་བཞེད་དོ། །
དེ་ལ་ལུགས་སྔ་མ་ནི་དགེ་སློང་དགག་དབྱེ་བྱེད་པ་ཞིག་ངེས་པར་དགོས་པའི་དབང་དུ་བྱས་ནས། དེ་དང་ཁ་སྐོང་གི་དགེ་སློང་གཞན་བཞི་སྟེ་དེ་ལྟར་ན་དགེ་སློང་ལྔ་ངེས་པར་ཚང་ངོ་སྙམ་དུ་དགོངས་པའོ། །
དགེ་སློང་བཞིས་དགག་དབྱེ་བྱེད་ན་དགག་དབྱེ་བྱེད་པ་མི་བསྐོ་བར་བཞིར་ཚང་བའི་དགེ་འདུན་ཉིད་ཀྱིས་དགག་དབྱེའི་ལས་བྱར་རུང་སྟེ། ཇི་སྐད་དུ། དགག་དབྱེ་བྱེད་པ་ཉིད་དུ་མི་བསྐོའོ། །
ཞེས་གསུངས་ཤིང་། དེའི་དོན་ཡང་དགེ་སློང་བཞི་ལས་མེད་ན། དགག་དབྱེ་བྱེད་པ་མི་བསྐོ་བར་བཞི་པོ་ཉིད་ཀྱིས་ལས་བྱས་པས་ཆོག བཞིའི་སྟེང་དུ་ཁ་སྐོང་གཅིག་འབྱོར་ན་དགག་དབྱེ་བྱེད་པ་

༼༤༧༦༽
བསྐོས་ནས་ལས་བྱ་བར་རྒྱ་ཆེར་འགྲེལ་ལས་གསུངས་པས་བུ་སྟོན་རིན་པོ་ཆེ་བཞེད་པ་ལྟར་འཐད་དོ། །
གཉིས་པ་ཁ་སྐོང་བར་འོས་པ་ནི་ཆོས་བཅུ་གསུམ་དང་ལྡན་པ་ཞིག་དགོས་ཏེ། ཇི་སྐད་དུ། མི་འདུག་པར་འགྲེང་བ་ནི་ཁ་སྐོང་བ་ཉིད་མ་ཡིན་ནོ། །
གང་ལ་བྱ་བ་ཡང་མ་ཡིན་ནོ། །
དེའི་ཕྱིར་འདུན་པ་དང་ཡོངས་སུ་དག་པའི་ཆོ་ག་ལས་ཀྱང་མ་ཡིན་པ་ཉིད་དོ། །
ཅེས་དང་། བསྙེན་པར་མ་རྫོགས་པ་དང་། ཉམས་པ་དང་། མཚམས་མེད་པ་བྱས་པ་དང་། སྡིག་པའི་ལྟ་བ་ཅན་དང་། ས་གཞན་ན་གནས་པ་དང་། ཐ་དད་པར་གནས་པ་རྣམས་ཀྱང་མ་ཡིན་ནོ། །
འཁྲུལ་པ་དང་བཅས་པ་ཡང་ངོ་། །
ཞེས་པས་བསྟན། མི་འདུག་པར་འགྲེང་བ་ནི་ཁ་སྐོང་དུ་མི་རུང་སྟེ། སྤྱོད་ལམ་ཐ་དད་པར་འདུག་པས་ཐ་དད་པ་ཉིད་དུ་གནས་བའི་ཕྱིར། གང་ལ་བསྐྲད་པ་ལ་སོགས་པའི་ལས་བྱ་བའི་ཡུལ་གྱི་དགེ་སློང་དེ་ཉིད་ཀྱང་ཁ་སྐོང་བ་ཉིད་མ་ཡིན་ཏེ། དཔེར་ན་དགེ་སློང་ལྷས་བྱིན་ལྟ་བུ་ལ་གནས་ནས་སྐྲོད་པ་ལ་དགེ་འདུན་འདུས་ནས་ལས་བྱེད་པ་ན་ལྷས་བྱིན་ཉིད་ཁ་སྐོང་དུ་མི་རུང་བ་བཞིན་ནོ། །
ཁ་ཅིག འདི་བསྙེན་པར་རྫོགས་པའི་ལས་ལ་ཡང་སྦྱར་ནས་གང་ལ་བྱ་བའི་བསྒྲུབ་བྱ་དེ་ཉིད་མ་ཡིན་པ་ཞེས་པའི་བཤད་པ་མཛད་པ་ནི་མི་འཐད་དེ། བསྙེན་པར་རྫོགས་པར་འདོད་པའི་བསྒྲུབ་བྱ་དེ་ནི་སྔར་བསྙེན་པར་རྫོགས་པ་མ་ཡིན་པས་ལས་ཀྱི་ཁ་སྐོང་དུ་རུང་མི་རུང་གི་དོགས་པ་ཙམ་ཡང་འཇུག་མི་རིགས་པའི་ཕྱིར་དང་། གལ་ཏེ་དོགས་པ་བྱེད་ན་ཡང་འོག་ཏུ་བསྙེན་པར་མ་རྫོགས་པ་ལས་ཀྱི་ཁ་སྐོང་དུ་མི་རུང་བར་གསུངས་པ་

༼༤༧༧༽
དེའི་ནང་དུ་འདུས་པ་ཡིན་ནོ། །
ལས་ལ་བདུན་པ་དང་། བྱེ་བྲག་གསོ་སྦྱོང་ལྟ་བུ་ལ་ལྟུང་བས་ཡོངས་སུ་དག་པ་ཕུལ་ནས་ལས་ཀྱི་གནས་སུ་མ་འོང་ན་ཁ་སྐོང་དུ་མི་རུང་སྟེ། ལས་གྲལ་དེའི་དགེ་སློང་གི་ཟླ་གྲོགས་མ་ཡིན་པའི་ཕྱིར། དེ་བཞིན་དུ་བསྙེན་རྫོགས་ཀྱི་ལས་བྱས་ནས་ཆགས་ཀྱང་དགེ་སློང་གི་བསླབ་པ་ཕུལ་ནས་མ་རྫོགས་པར་གྱུར་པ་དང་། ཟ་མ་དང་མ་ནིང་བྱུང་བས་མཚན་ཉམས་པ་དང་། མཚམས་མེད་བྱས་པ་ནི་ཁ་སྐོང་དུ་མི་རུང་སྟེ། ལས་ལ་མི་དབང་བའི་ཕྱིར། ཚུལ་ཁྲིམས་རྣམ་པར་དག་ཀྱང་ཚངས་པའི་དྲ་བ་ཅེས་བྱ་བའི་མདོ་སྡེ་ལས་གསུངས་པའི་ལྟ་བའི་རྣམ་པར་དྲུག་ཅུ་རྩ་གཉིས་པོ་གང་རུང་དང་ལྡན་པ་ནི་ཁ་སྐོང་དུ་མི་རུང་སྟེ། སྡིག་པའི་ལྟ་བ་ཅན་ཡིན་པའི་ཕྱིར། སྤོ་སྤྱོད་གསུམ། མགུ་སྤྱོད་གསུམ། སྤོ་ལྡན་གསུམ། མགུ་ལྡན་གསུམ། ངོ་བོ་ཉིད་འཚོལ་བ་དང་། བསླབ་པ་བྱིན་པ། སྡིགས་པ། ནན་གཏུར། སྨད་པ། བསྐྲད་པ། ཕྱིར་འགྱིང་། ལྟུང་བ་ཕྱིར་བཅོས་མི་བྱེད་པ་གནས་ནས་དབྱུང་བ། ལྟུང་བ་མ་མཐོང་ངོ་ཟེར་བ། སྡིག་ལྟ་མི་གཏོང་བ། དགེ་སློང་མ་དང་འདྲེས་ཤིང་གནས་པ། འཐབ་དཀྲོལ་བྱེད་པ་འབད་པས་ལྡོག་ཀྱང་མི་ཉན་པ། རྣམ་པར་གཏན་ལ་འབེབས་པའི་རྩོད་པ་ཉེ་བར་ཞི་བའི་ཕྱིར། འཐབ་དཀྲོལ་གྱི་རྒྱུ་མི་གཏོང་ཞིང་ཉེ་བར་སྒྲུབ་པ་གནས་ནས་ཕྱུང་བ་སྟེ། ས་གཞན་ན་གནས་པ་ཉེར་ལྔ་ནི་ཁ་སྐོང་དུ་མི་རུང་སྟེ། སྤོ་བ་སོགས་དེ་ཀུན་ཆང་ལས་ཡིན་པའི་ཕྱིར། སྤོ་བ་ལ་སོགས་པ་སྨོས་པས་ཕམ་པ་འཆབ་མེད་བྱུང་བའི་བསླབ་བྱིན་ཡང་ཁ་སྐོང་དུ་མི་རུང་བར་བཤད་དོ། །
ཆང་ལས་ཕོག་པ་རྣམས་ཀྱི་ནང་ནས་

༼༤༧༨༽
ཀྱང་བསླབ་བྱིན་ནི་ཆེས་ལྕི་བ་ཡིན་པའི་ཕྱིར། ཐ་དད་པ་གནས་པ་ལས་ཀྱི་ཁ་སྐོང་དུ་མི་རུང་བར་བཤད་པ་ནི་ལས་སྤྱི་དང་ཁྱད་པར་ཆོས་ཕྱོགས་པའི་ལས་ལ་དགོངས་པ་མ་ཡིན་ལ། འོ་ན་ཅི་ཞེ་ན། ཆོས་ཕྱོགས་པ་དང་ཆོས་མིན་ཕྱོགས་པ་གཉིས་སུ་ཕྱེ་ན་ཆོས་དང་མཐུན་པའི་ཕྱོགས་ཁས་བླང་ནས། ཆོས་མིན་ཕྱོགས་པ་ལས་ཐ་དད་པར་གནས་པ་ནི་ཆོས་མིན་ཕྱོགས་པའི་ལས་ལ་ཁ་སྐོང་དུ་འོས་པ་མ་ཡིན་པ་ནི་འགྲེལ་པའི་དགོངས་པའོ། །
དེས་མཚོན་ནས་ཆོས་མིན་ཕྱོགས་པར་ཁས་བླངས་པ་ཡང་ཆོས་ཕྱོགས་པའི་ལས་ཀྱི་ཁ་སྐོང་དུ་མི་རུང་བར་བསྟན་ནོ། །
པཎ་ཆེན་གྱིས། ཚུལ་ཁྲིམས་རྣམ་པར་དག་པའི་དགེ་སློང་དང་། མུ་སྟེགས་ཀྱི་ལྟ་བ་ཅན་གྱི་གཞི་མཐུན་ཡོད་གསུངས་པ་ནི་འཐད་པར་སེམས་སོ། །
སྤྱིར་གཏང་ལ་ལྟུང་བ་དང་བཅས་པ་ཡང་ཁ་སྐོང་དུ་མི་རུང་སྟེ། ཁ་སྐོང་དུ་རུང་བ་ལ་ཚུལ་ཁྲིམས་ཡོངས་སུ་དག་པ་དགོས་ཤིང་། ཚུལ་ཁྲིམས་ཡོངས་སུ་དག་པ་ནི་ཕམ་པ་ཙམ་མ་ཡིན་པར་ལྟུང་བ་ཐམས་ཅད་ཡོངས་སུ་དག་པ་ཡིན་པའི་ཕྱིར། འོ་ན་ཁ་སྐོང་དུ་རུང་བའི་སོ་སྐྱེའི་དགེ་སློང་རྙེད་དཀའ་བར་འགྱུར་རོ་ཞེ་ན། རྙེད་མི་དཀའ་སྟེ། ལྟུང་བྱེད་འབའ་ཞིག་པ་མན་ནི་དེའི་ཚེ་བཤགས་པ་ལེན་པར་འོས་པ་ཡོད་ན་བཤགས་པས་ཀྱང་འདག་པར་ནུས། དགེ་འདུན་ལྷག་མ་དང་སྤང་ལྟུང་ནི། དགེ་འདུན་འདུས་ནས་ལྟུང་བ་ཐུན་མོང་པ་བྱིན་གྱིས་བརླབས་པས་ལྟུང་བའི་ངོ་བོ་མི་འདག་ཀྱང་། དེ་ལས་ཆགས་པ་ལ་སྒྲིབ་པ་འདག་ནུས་པས་དོན་ཚང་བ་ཡིན་ནོ། །
ཇི་སྐད་དུ། བྱིན་གྱིས་བརླབས་པས་དག་པ་ཉིད་དུ་

༼༤༧༩༽
འགྱུར་རོ། །
ཞེས་སོ། །
དེ་ལྟར་བཅུའི་ནང་ནས་མ་རྫོགས་པ་དང་། ཉམས་པའི་ངོས་འཛིན་ནི་སྔ་མ་དག་གི་གོ་སླ་བའི་དབང་དུ་མཛད་ནས་ཚིག་ཟིན་ཙམ་ལས་གསལ་ཁ་མ་གསུངས་ཀྱང་། འགྲེལ་པར་ལུང་གླེང་གཞི་དྲངས་བ་དེ་དང་བསྟུན་ན་བསླབ་པ་ཕུལ་ནས་བསྙེན་པར་མ་རྫོགས་པར་གྱུར་པ་དང་། མ་ནིང་སོགས་མཚན་ཉམས་པ་ལ་ངོས་འཛིན་དགོས་ཏེ། ལུང་སྦྱོར་དེ་ལ་རྒྱུ་མཚན་ཅིག་འཆད་དགོས་པས་སོ། །

སྡིག་ལྟ་ཅན་གྱི་ངོས་འཛིན་ལ་ཁ་ཅིག་ལས་རྒྱུ་འབྲས་ལ་ཡིད་མི་ཆེས་པའི་སྡིག་ལྟ་ཅན་ཟེར་བ་མི་འཐད་དེ། དེ་ནི་ལས་རྒྱུ་འབྲས་ལ་ལོག་པར་ལྟ་བ་ཡིན་པས་དེ་སྐྱེ་ན་ཁ་སྐོང་དུ་རུང་བའི་དོགས་པ་ཙམ་ཡང་འབྱུང་མི་རིགས་ཏེ། ལོག་ལྟ་དེས་ནི་སྡོམ་པ་གཏོང་ཞིང་དགེ་བའི་རྩ་བ་གཅོད་པའི་ཕྱིར་ཏེ། མཛོད་ལས། མེད་པར་ལྟ་བས་རྩ་བ་གཅོད། །
ཅེས་སོ། ཐ་དད་པར་གནས་པ་ནི་སྔར་བཤད་པ་ལྟར་ཕན་ཚུན་ལྟོས་ཏེ་དེ་དང་དེའི་ལས་ཀྱི་ཁ་སྐོང་དུ་མི་རུང་བ་ཡིན་གྱིས། སྤྱིར་ལས་ཀྱི་ཁ་སྐོང་དུ་མི་རུང་པ་ནི་མ་ཡིན་ཏེ། ཆོས་ཕྱོགས་པ་ཆོས་ཕྱོགས་པའི་ལས་ཀྱི་ཁ་སྐོང་དུ་རུང་བ་སོགས་ཤེས་པར་བྱའོ། །
ཁ་སྐོང་གི་ཆོས་ལྷག་མ་གསུམ་དང་། མི་མཐུན་པ་མེད་པ་ནི་སྔར་ད་ཆོག་གི་སྐབས་སུ་བཤད་ཟིན་པ་དེས་ཤེས་པར་བྱའོ། །
གཉིས་པ་ལས་མཁན་གྱི་ཁྱད་པར་ནི། ཁ་སྐོང་གི་ཆོས་དང་ལྡན་ཞིང་ལས་དེ་དང་དེ་བརྗོད་པ་ལ་ཚིག་ཕྱེད་ཀྱང་མ་འཁྲུལ་བར་བློ་ལ་ཐོན་ཞིང་བརྡ་སྤྲོད་མཁས་པ། ལས་བརྗོད་པ་ལ་སྤྲོ་བ་དང་ལྡན་པའོ། །
པཎ་ཆེན་གྱི་གསུངས་ལས། ལས་ཚིག་ཐོན་པ་མ་འབྱོར་ན། ཁ་སྐོང་གི་ཆོས་

༼༤༨༠༽
དང་མི་ལྡན་ཡང་། ལས་ཚིག་ཐོན་པ་གཞན་གྱི་ལས་མཁན་བྱར་རུང་བ་དམིགས་བསལ་དུ་འཆད་དོ། །
དེ་ལྟར་བསྙེན་པར་རྫོགས་པའི་ལས་ལྟ་བུ་ལ་ལས་ཚིག་ཐོན་ཙམ་གྱི་ལས་སློབ་དང་གསང་སྟོན་ཁ་སྐོང་གི་ཆོས་དང་མི་ལྡན་པ་སོགས་ཀྱང་དམིགས་བསལ་ལ་རུང་བར་འགྱུར་པས། ཁ་སྐོང་གི་ཆོས་དང་མི་ལྡན་པ་འབའ་ཞིག་ཚོགས་པས་བསྙེན་རྫོགས་ཀྱི་ལས་བྱར་རུང་བར་ཞལ་གྱིས་བཞེས་སམ་ཅི། དེ་འདྲ་ཞལ་གྱི་བཞེས་ན་ཁ་སྐོང་གི་ཆོས་བཅུ་གསུམ་གྱི་བཤད་པ་རྣམས་དོན་མེད་པར་འགྱུར་རོ། །
གསོ་སྦྱོང་གི་ཚེ་སོ་ཐར་གྱི་མདོ་འདོན་པ་པོ་གཞན་མེད་ན། སྤོ་བ་དང་མགུ་བ་ལ་གནས་པས་ཀྱང་བྱར་རུང་སྟེ། ཇི་སྐད་དུ། ལྷག་མ་དང་བཅས་པ་ཕྱིར་འཆོས་པ་ལ་ཞུགས་པ་ནི་འདོན་པར་བྱེད་པ་ཉིད་ཡིན་ནོ། །
ཞེས་སོ། །
དགེ་འདུན་ལྷག་མ་ཕྱིར་བཅོས་ལ་ཞུགས་པ་དེ་ལས་གཞན་པ་མ་སྤངས་པ་དང་མ་ལོག་པ་མ་གཏོགས་པ་གཞན་གང་གིས་ཀྱང་ལས་ཐོས་པར་མི་བྱ་སྟེ། དེ་དག་ཡོད་སར་ལས་མི་བྱའོ། །
གནས་ནས་ཕྱུང་བ་ནི། རང་གི་ལས་བཟོད་པར་གསོལ་བ་དེ་ནི་རང་གི་ཐོས་པ་དང་བཅས་པར་བྱའི། ལས་གཞན་ནི་གནས་ཕྱུང་དེས་ཐོས་པར་མི་བྱ་སྟེ། ཇི་སྐད་དུ། གནས་ནས་ཕྱུང་བ་ནི་རང་གི་ལས་ལ་ཡང་ངོ་། །
ཞེས་སོ། །
བསྙེན་རྫོགས་ཀྱི་ལས་བྱེད་པའི་ཚེ། དགེ་འདུན་གྱི་ནང་དུ་བར་ཆད་འདྲི་བའི་སྔ་རོལ་དུ་ལས་མཁན་གྱིས་གསོལ་བ་འབའ་ཞིག་པའི་ལས་བྱ་བ་དང་། དངོས་གཞི་གསོལ་གཞིའི་ལས་རྣམས་ནི་བསྙེན་པར་རྫོགས་པར་བྱ་བའི་བསྒྲུབ་བྱ་དེས་ཐོས་པ་དང་བཅས་པར་བྱ་བ་ཡིན་ཏེ། གཞུང་དུ། ནང་དུ་འདྲི་བའི་ཕྱིར་གསོལ་བ་ལ་སོགས་པ་

༼༤༨༡༽
བསྙེན་པར་རྫོགས་པར་བྱ་བ་ཡང་ངོ་། །
ཞེས་སོ། །
སྔོན་འགྲོ་སྦྱོར་བའི་སྐབས་སུ་ལྟུང་མཐུན་བྱིན་རླབས་གནས་ལ་བློ་མཐུན། གསང་སྟོན་བསྐོ་བའི་ལས་རྣམས་བསྒྲུབ་བྱ་དེས་ཐོས་པ་དང་བཅས་པ་མི་བྱ་སྟེ། དེ་དག་གི་ཚེ་ལས་ཐོས་པའི་ཉེ་འཁོར་ལས་བཀར་ནས། ལོགས་ཤིག་ཏུ་ལས་གྲལ་མཐོང་སར་ལངས་ཤིང་རྣ་བ་བཀག་སྟེ་གནས་པ་ཡིན། དགེ་ཚུལ་བསྙིལ་པ་ལ་སོགས་པའི་ལས་ནི་ལས་མ་ཐོས་ལ། ལས་བྱ་བ་མཐོང་བའི་ཉེ་འཁོར་དུ་བཞག་ནས། དགེ་འདུན་གྱིས་གསོལ་བཞིའི་ལས་བྱས་པ་ནི་དེའི་མངོན་སུམ་དུ་ལས་བྱས་པ་ཡིན་ལ། དེ་ལ་གོ་བར་བྱ་བ་ནི་རྗེས་སུ་བསྒྲག་པ་ཡིན་ཏེ། མཚམས་མཚམས་སུ་དགེ་སློང་གཅིག་ལངས་ནས། ཁྱོད་ལ་གསོལ་བ་དང་བཞིའི་ལས་བྱ་བ་ལས་གསོལ་བ་ནི་བྱས་ཟིན་ནོ། །

ཞེས་པ་དང་། བརྗོད་པ་དང་པོ་བྱས་ཟིན་ཏོ། །
ཞེས་སོགས་རེ་རེ་ལ་དེ་སྐད་བསྒྲག་པ་ཡིན་ནོ། །
གསུམ་པ་གང་ལ་བྱ་བའི་ཡུལ་ལ་སེམས་ཅན་མ་ཡིན་པ་དང་། སེམས་ཅན་ལ་བྱ་བ་གཉིས། དང་པོ་ནི། སེམས་ཅན་མ་ཡིན་པ་ལ་བྱ་བ་ལ་བརྒྱུད་ཡོད་དེ། མཚམས་པོ་ཆེ་བཅད་པ་དང་། མཚམས་བུ་ཆུང་བཅད་ཅིང་དཀྱིལ་འཁོར་བར་བློ་མཐུན་བྱ་བ་དང་། དེ་དག་འགྲོལ་བ་དང་། མཚམས་ནང་དུ་ཆོས་གོས་དང་མི་འབྲལ་བའི་གནང་བ་སྦྱིན་པ་དང་། གསོ་སྦྱོང་གི་གནས་དང་རུང་ཁང་ལ་བློ་མཐུན་བྱ་བ་དང་། སྲ་རྐྱང་ལ་བློ་མཐུན་བྱ་བ་དང་། སྲ་རྐྱང་དབྱུང་བ་དང་། མཚམས་ཐ་དད་ལ་གསོ་སྦྱོང་ཅིག་པའི་གནས་པ་སྦྱིན་པ་རྣམས་སོ། །
གཉིས་པ་སེམས་ཅན་ལ་བྱ་བ་ལ་གཉིས་ཏེ། ཁྱིམ་པའི་རྟེན་ལ་བྱ་བ་དང་། རབ་བྱུང་གི་རྟེན་

༼༤༨༢༽
ལ་བྱ་བའོ། །
དང་པོ་ལ་ལྔ་ཡོད་དེ། ལྷུང་བཟེད་ཁ་སྤུབ་པ། དེ་ཉིད་ཁ་བསྲང་བ། ཁྱིམ་གྱི་བསླབ་པའི་སྡོམ་པ་སྦྱིན་པ། དེ་ཉིད་བག་ཡངས་སུ་བྱ་བ། མུ་སྟེགས་ཅན་ལ་གནས་པ་སྦྱིན་པའོ། །
གཉིས་པ་ལ་གཉིས་ཏེ། བསྙེན་པར་མ་རྫོགས་པའི་རྟེན་ལ་བྱ་བ་དང་། རྫོགས་པའི་རྟེན་ལ་བྱ་བའོ། །
དང་པོ་ལ། དགེ་སློབ་མ་སྦྱིན་པ་དང་། ཚངས་སྤྱོད་ལ་ཉེར་གནས་སྦྱིན་པ། བསྙེན་རྫོགས་སྦྱིན་པ། དགེ་ཚུལ་བསྙིལ་པ་སྟེ་བཞིར་ཡོད་དོ། གཉིས་པ་རྫོགས་པའི་རྟེན་ལ་བྱ་བ་ལ་བཞི་སྟེ། སྦྱིན་པའི་ལས་དང་། བསྐོ་བའི་ལས་དང་། ཆད་པས་བཅད་པའི་ལས་དང་། ཆད་པ་དང་རྗེས་སུ་མཐུན་པའི་ལས་སོ། །
དང་པོ་ནི། གྲངས་ཉི་ཤུ་རྩ་དྲུག་ཏུ་འཆད་དེ། ཁང་པ་དང་ཁང་ཆེན་གྱི་གནང་བ་སྦྱིན་པ་གཉིས་དང་། སྣམ་སྦྱར་དང་མི་འབྲལ་བའི་དང་། སྟན་གཉིས་པ་བྱེད་པའི་དང་། གསོ་སྦྱོང་ཐ་དད་ལ་རྙེད་པ་ཅིག་ཏུ་བྱ་བའི་དང་། སྨྱོས་པའི་གནང་བ་དང་། དབྱར་མཚམས་ཀྱི་ཕྱི་རོལ་དུ་ཞག་བཞི་བཅུ་འགྲོ་བའི་གནང་བ་དང་། ལྟུང་བ་གསལ་པོར་མི་དྲན་ནོ་ཟེར་བ་ལ་དེའི་ངོ་བོ་ཉིད་འཚོལ་བ་སྦྱིན་པ། ཕམ་པ་བྱུང་བ་ལ་ཆད་པ་ལས་ཀྱི་བསླབ་པ་སྦྱིན་པ། སྤོ་བ་དང་། གཞི་སྤོ་དང་། ཡང་སྤོ་དང་། མགུ་བ་དང་། གཞི་མགུ་དང་། ཡང་མགུ་སྦྱིན་པ་དང་། དབྱུང་བ་སྦྱིན་པ་དང་། ནན་གཏུར་བྱས་པས་བཟོད་པ་གསོལ་བ་ལ་བཟོད་པ་སྦྱིན་པ་དང་། ནན་གཏུར་བྱས་པ་ལ་མཐུན་པ་སྦྱིན་པ་དང་། དེ་ལ་མཐུན་པའི་གསོ་སྦྱོང་སྦྱིན་པ་དང་། མཐུན་པའི་རྐྱེན་བཀྲ་ཤིས་པའི་གསོ་སྦྱོང་སྦྱིན་པ། གནོད་པ་བཟློག་པའི་གསོ་སྦྱོང་སྦྱིན་པ། དྲན་པས་འདུལ་བ་སྦྱིན་པ། མ་སྨྱོས་པས་འདུལ་

༼༤༨༣༽
བ་སྦྱིན་པ། ནད་པ་དང་རྒན་པོ་ལ་འཁར་བའི་གནང་བ་སྦྱིན་པ། དྲ་བའི་གནང་བ་སྦྱིན་པ། ཆོས་གོས་ངན་པ་ལ་དགེ་འདུན་གྱི་ཆོས་གོས་ཀྱི་རྒྱུ་སྦྱིན་པ་རྣམས་སོ། །
འདི་དག་སྦྱིན་པའི་ལས་ཡིན་པས། ཡུལ་དེས་དགེ་འདུན་ལ་གསོལ་བ་ལན་གསུམ་དུ་འདེབས་དགོས་ཤིང་། ཡུལ་དེ་ཡང་གསུམ་མན་ཆད་ལ་རུང་གི །བཞིར་ལོང་པའི་ཚོགས་ལ་བྱར་མི་རུང་སྟེ། ཚོགས་ཀྱིས་ཚོགས་ལ་ལས་མི་བྱ་བར་གསུངས་པའི་ཕྱིར། ཁ་ཅིག་རྫོགས་པའི་རྟེན་ལ་བྱ་བའི་སྦྱིན་པའི་ལས་ཉེར་གཅིག་ཏུ་ངེས་པར་འཆད་པ་ནི་མི་འཐད་དེ། བསླབ་པ་སྦྱིན་པ་དང་། སྤོ་བ་སྦྱིན་པ་ལ་སོགས་པ་རྫོགས་པའི་རྟེན་ལ་བྱ་བའི་སྦྱིན་པའི་ལས་ཡིན་པ་འགོག་ན་ཧ་ཅང་ཐལ་ལོ། །
གཉིས་པ་བསྐོ་བའི་ལས་ནི་གྲངས་སོ་བཞིར་འཆད་དེ། གསང་སྟེ་སྟོན་པ་བསྐོ་བ་དང་། ལྷུང་བཟེད་འབྲེལ་མེད་འབྲིམ་པྎ གནས་ངན་ལེན་བརྗོད་པྎ དགེ་སློང་མའི་སྟོན་པྎ ནགས་ཉུལ་བྎ སྤོང་བ་པའི་ཞལ་ལྟ་བྎ དགག་དབྱེ་བྱེད་པྎ སྲ་རྐྱང་འདིང་བྎ སྲ་རྐྱང་སྐྱོང་བྎ གོས་འགྱེད་པྎ དེ་སྦེད་པྎ སྣོད་སྤྱད་སྒྲུབ་པྎ དབྱར་གྱི་རས་ཆེན་འགྱེད་པྎ དེ་སྦེད་པྎ གནས་ཁང་ལྎ ཟས་ལྎ ཐུག་པ་འབྲིམ་པྎ བག་ཚོས་འབྲིམ་པྎ ཤིང་ཐོག་འབྲིམ་པྎ པར་པུར་འབྲིམ་པྎ སྡེར་དཔྱད་འབྲིམ་པྎ དགེ་བསྐོསྎ མངགས་གཞུག་པྎ ལྟུང་བ་གླེང་བྎ ཆུའི་ཞལ་ལྟ་བྎ མཛེས་ཆོས་པྎ བང་རིམ་གྱི་ཞལ་ལྟ་བྎ གནས་མལ་སྟོབ་པྎ སྒེའུ་ཚུང་བསྲུང་བྎ རྩོད་པ་ཞི་བྱེད་ཀྱི་གཟུ་བོར་གནས་པྎ དེ་ཞི་པ་ལ་གསལ་པྎ གསལ་པའི་གསལ་བྎ 

༼༤༨༤༽
རྩོད་པ་སྦེད་པ་བསྐོ་བ། དགེ་འདུན་དབྱེ་ན་ཕྱོགས་མང་ཉུང་ཤེས་པའི་ཕྱིར་ཚུལ་ཤིང་འབྲིམ་པ་བསྐོ་བ་རྣམས་སོ། །
དེ་དག་གང་ལ་བསྐོ་བར་བྱ་བའི་ཡུལ་ནི་ཁ་སྐོང་གི་ཆོས་དང་ལྡན་པ། སྤྲོ་བ་དྲིས་ཤིང་སྤྲོ་བ་སྦྱིན་པ། བསྐོས་པའི་བྱ་བ་ཐམས་ཅད་ལ་འདུན་པས་འགྲོ་བ་ལ་སོགས་པ་འགྲོ་བ་བཞིས་སྒོ་ནས་འགྲོ་བ་མ་ཡིན་པ། རྒྱུད་ཚོགས་སུ་མ་ཚང་བ་སྟེ། ཁྱད་ཆོས་བཞི་དང་ལྡན་པའོ། །
ཚོགས་སུ་མ་ཚང་བ་ནི། དཔེར་ན་དགག་དབྱེ་བྱེད་པ་དང་། གནས་མལ་སྟོབ་པ་བསྐོ་བ་ན་དུ་མ་དགོས་ཚེ། གསུམ་མན་ཆད་ལ་ཅིག་ཅར་རུང་གིས། བཞིར་ལོང་པ་ལ་མི་རུང་བ་ལྟ་བུས་ཤེས་སོ། གསུམ་པ་ཆད་པས་བཅད་པའི་ལས་ནི་བཅུ་བཞི་སྟེ། སྡིགས་སྨད། བསྐྲད་པ། ཕྱིར་འགྱེད་བཞི་དང་། གནས་ཕྱུང་བདུན་དང་། གསོ་སྦྱོང་དང་དགག་དབྱེ་བཞག་པ་གཉིས་དང་། གསོལ་བ་ཙམ་ཡང་བཞག་པ་སྟེ། བཅུ་བཞི་པོ་དེ་དང་དེ་ལ་བྱ་བའི་ཆད་པའི་ལས་རྣམས་སོ། །
དཔེར་ན་དགེ་འདུན་ལྷག་མའི་ལྟུང་བ་ཕྱིར་མི་འཆོས་པར་རྒྱུན་དུ་བྱེད་པ་བཞི་ཚུན་ཆད་ལ་ཐོག་མར་ལྟུང་བ་གླེང་དྲན་དང་། ཚིག་འཇམ་པོས་བཞམ་སྒོ་བྱས་ལ། དགེ་འདུན་གྱིས་གསོལ་གཞིའི་ལས་ཀྱིས་སྨད་པ་ནན་གཏུར་གྱི་ལས་བྱེད་པ་ལྟ་བུས་མཚོན་ནས་ཤེས་པར་བྱའོ། །
བཞི་བ་ཆད་པ་དང་རྗེས་སུ་མཐུན་པའི་ལས་ནི། བསྒོ་གྱུར་གྱི་ལས་བཅུ་དང་། གྲངས་སུ་བཞུགས་པའི་ལས་བཞི་སྟེ་འདི་ལ་ཡང་བཅུ་བཞི་ཡོད་དོ། །
རྒྱུད་ཚོགས་སུ་མ་ཚང་བའི་དོན་ལ། པཎ་ཆེན་གྱི་གསུང་པས། འདུལ་འཛིན་ཕྱི་མ་དག་ཚོགས་ཀྱིས་ཚོགས་ལ་ལས་མི་ཆགས་ཞེས་ཟེར། དེ་ལ་ནི་སྒྲུབ་བྱེད་མེད་ཅིང་གནོད་བྱེད་དུ་མ་དང་བཅས་པའོ། །
དང་པོ་ནི། ཇི་སྐད་དུ། ཚོགས་ཀྱིས་མི་བྱའོ་

༼༤༨༥༽
ཞེས་འབྱུང་བ་དེ་ནི། སྔ་མ་རྣམས་གསུངས་པ་ལྟར་སྦྱིན་པའི་ལས་ལ་ནི་ཚོགས་སུ་ཚངས་བ་ལ་སྦྱིན་ན་མ་ཚང་བ་ལ་སྦྱིན་པ་ལྟ་བུའི་དགའ་བ་མི་སྐྱེ་བ་དང་། བསྐོ་བའི་ལས་ལ་ཚོགས་སུ་ཚངས་པ་ལ་བསྐོས་ན་མ་ཚང་བ་ལ་བསྐོས་པ་ལྟ་བུའི་ཆེད་གཉེར་མི་འབྱུང་བ་དང་། ཆད་པས་བཅད་པའི་ལས་ལ་ཚོགས་སུ་ཚངས་ན་ཅད་པས་མི་ཆོད་པའི་ཉེས་དམིགས་ཀྱི་དོགས་པ་དེ་དག་ཡོད་པས་དགག་པའི་བསླབ་བྱ་ཡིན་གྱི། དེ་ལ་དམིགས་བསལ་མེད་པ་མ་ཡིན་ཞིང་། གནོད་བྱེད་ནི་དེ་ལྟར་མི་ཆགས་ན་དབྱེན་གྱི་རྗེས་ཕྱོགས་ཀྱི་དགེ་སློང་བཞིར་ལོང་བ་ལ་ལྡོག་སྒོ་བྱེད་པར་བཤད་པ་དང་། དབྱེ་བ་བསྡུམ་པའི་ཚེ་མཐུན་པའི་བྱིན་པར་གསུངས་པ་དང་། གསལ་བ་བསྐོ་བའི་ཚེ། དགེ་འདུན་གྱི་ཚད་ལས་མི་ཉུང་བ་བསྐོ་བར་གསུངས་པ་དང་། དགེ་སློང་མའི་དགེ་འདུན་ལ་གསོ་སྦྱོང་གི་ཚེ་མཐུན་པ་སྦྱིན་པ་དང་། གློ་བུར་དུ་འོངས་པའི་དགེ་འདུན་གྱིས་གཉུང་མར་གནས་པའི་དགེ་འདུན་ལ་ཚོགས་པ་གསོལ་ཞིང་སྦྱིན་པ་དང་། ཡངས་པ་ཅན་པའི་དགེ་འདུན་གྱིས་ཀཽ་ཤམྦི་བའི་དགེ་འདུན་ལ་གནས་དབྱུང་བྱས་པའི་རྐྱེན་གྱིས་ལས་བྱེ་བར་གསུངས་པ་དང་། ལྟུང་བ་ཐུན་མོང་བ་བྱིན་གྱིས་རློབས་པའི་ཚེ་ཡང་ཡུལ་དགེ་འདུན་དུ་ཚང་བ་ལ་བྱེད་པ་ཡིན་ནམ་ཞེས་བརྟག་དགོས་པས་སོ། །
གསུངས་པ་རྣམས་ནི་མི་འཐད་དེ། སྦྱིན་པའི་ལས་དང་། བསྐོ་བའི་ལས་ཚོགས་སུ་མ་ཚང་བ་ལ་བྱས་ན་གཞན་ལས་དགའ་བ་སྐྱེ་བ་དང་། ཆེད་གཉེར་འབྱུང་བས་སྤྱིར་གཏང་ཚོགས་སུ་མ་ཚང་བ་ལ་བྱེད་པ་ཡིན་གསུངས་པ་དེ་འདྲ་མཁས་པ་སྔ་མ་ཚད་ལྡན་གྱིས་གསུངས་པ་མེད་ཅིང་། ཁྱད་

༼༤༨༦༽
པར་མདོ་རྩ་འགྲེལ་སོགས་ལུང་ཚད་ལྡན་ལས་མ་གསུངས་སོ། །
གལ་ཏེ་གསུངས་ན་དེ་འདྲེན་པ་རིགས་སོ། །

ཆད་པས་བཅད་པའི་ལས་ལ་ཚོགས་སུ་མ་ཚང་ན་ཆད་པས་ཆོད་པ་དང་། ཚང་ན་མི་ཆོད་པའི་ཁྱད་པར་དེ་འདྲ་ཡང་སྔོན་གྱི་མཁས་པས་མ་གསུངས་ཏེ། རང་གིས་བློས་བརྟགས་ཙམ་ཡིན་ནོ། །
འདི་དག་ནི་ཁུངས་མེད་བཞིན་དུ་སྟོན་པས་ཚོགས་ཀྱིས་ཚོགས་ལ་ལས་མི་ཆགས་པར་བཅས་པ་དེ་བདེན་མེད་དུ་གཏོང་བའི་ཆེད་ཁོ་ནར་གཞུང་འཛུགས་པའོ། །
སངས་རྒྱས་ཀྱིས་བཅས་པའི་བསླབ་པ་ལ་རང་གི་བློས་བརྟགས་ནས་ཚོགས་སུ་མ་ཚང་བ་དང་ཚང་བའི་ཁྱད་པར་ལས། དགའ་བ་སྐྱེ་མི་སྐྱེ་དང་། ཆེད་གཉེར་ཆེ་ཆུང་གི་རྣམ་གཞག་འདི་འདྲ་སངས་རྒྱས་ཀྱི་རྒྱུད་ཚོད་ལ་སེམས་ཅན་གྱི་སྦར་ཚོད་དང་། སངས་རྒྱས་ཀྱིས་གཟིགས་ན་ཐུགས་དགེས་བར་འགྱུར་རམ། གཞན་དུ་འགྱུར་བརྟག་དགོས་པས་སོ། །
དགེ་སློང་བཞིར་ལོང་པ་ལ་ལྡོག་བསྒོ་བྱེད་པ་ནས་ཀའུ་ཤམྦི་དགེ་འདུན་ལ་གནས་ཕྱུང་བྱས་པའི་བར་དེ་དག་ནི་བློ་གྲོས་གསར་བུ་བ་བཞིན་དུ་ཚིག་གི་རང་ལྡོག་ལ་འཁྲིས་པའི་ཅལ་ཅོལ་ཡིན་གྱིས་དེ་འདྲའི་རིགས་ཀྱིས་འཁྲུལ་པར་མི་བྱ་སྟེ། གཞུང་ལུགས་ཆེན་པོ་དག་ལས་རྣམ་པ་རུ་ཞིབ་ཆ་མ་སྦྱར་བའི་ཚིག་སྦོམ་ཡོར་དུ་གསུངས་པ་མཐའ་ཡས་སོ། དོན་ནི་འདི་ཡིན་ཏེ། དགེ་སློང་བཞི་ལ་གསོལ་བཞིའི་ལས་ཀྱི་ལྡོག་བསྒོ་བྱེད་པ་ན། དུས་གཅིག་ལ་བཞིར་ཚོགས་པ་ལ་གསོལ་བཞིའི་ལས་བྱེད་པ་དེ་འདྲ་འདུལ་བའི་བསྟན་པ་ལ་རྒོལ་བའི་སྙིང་ཕོད་ཇི་ལྟར་ཆེ་ཡང་སུས་ཀྱང་བྱར་མ་འོས་པས། དེའི་ཚེ་ལྡོག་བསྒོ་ལན་གཉིས་བྱེད་པ་གཞིར་བཞག་ཡིན་ནོ། །
དཔེར་བརྗོད་ན། བསྒྲུབ་བྱ་བརྒྱ་ཕྲག་

༼༤༨༧༽
ལ་སོགས་པ་བསྙེན་རྫོགས་ཞུ་བ་ལ་ལྷགས་ནས་དེ་ཀུན་ལ་བསྙེན་པར་རྫོགས་པའི་ལས་བྱས་ཟེར་བའི་སྔོན་དང་ད་ལྟར་གྱི་གཏམ་ཡོད་མོད། དེའི་ཚེ་ན་དེ་ཀུན་ལ་ཅིག་ཅར་བསྙེན་རྫོགས་བྱས་པ་ག་ལ་ཡིན། བསྒྲུབ་བྱ་གསུམ་མན་ཆད་དུ་གནས་པ་ལ་སྔ་ཕྱིའི་རིམ་པས་དེ་ཀུན་ལ་ལས་བྱས་པ་ཡིན་ཏེ། ཇི་སྐད་དུ། དུ་མ་མཁན་པོ་གཅིག་པ་གསུམ་མན་ཆད་ཚིག་གཅིག་གིས་བསྙེན་པར་རྫོགས་པར་བྱར་རུང་ངོ་། །
ཞེས་གསུངས་པའི་ཕྱིར། དུས་གཅིག་ལ་གསུམ་ལས་མང་བ་ལ་ལས་མི་ཆགས་པ་གཞུང་འདིས་ཀྱང་བསྟན་ནོ། །
བཞིར་ལོང་བ་ལ་བསྐོ་བའི་ལས་གསུངས་པ་དང་། བྱེ་བ་བསྡུམ་པ་ལ་མཐུན་པ་སྦྱིན་པར་གསུངས་པ་སོགས་ནི་འཚོ་བཅད་ནས་རིམ་ཅན་དུ་བྱ་བ་ལ་ཕལ་ཆེར་དགོངས་ལ་འགའ་ཞིག་ནི་དགེ་འདུན་གྱི་ནང་ཚན་གཉིས་དང་གསུམ་ལ་དགེ་འདུན་གྱི་མིང་བཏགས་པ་ཡང་ཡོད་དེ། ཚིག་ལ་འཁྲི་བར་མི་བྱའོ། །
ལྟུང་མཐུན་བྱིན་གྱིས་རློབས་པའི་ཚེ། ལས་གྲལ་དེར་གནས་པ་ཀུན་གྱི་ལྟུང་བ་ཐུན་མོང་པ་རྣམས་དགེ་འདུན་གྱི་ལས་ཀྱིས་བྱིན་གྱིས་རློབས་པ་ཙམ་ལས་བྱིན་རླབས་དེ་བྱ་བའི་ཡུལ་དགེ་འདུན་ཡིན་མིན་གྱི་རྟོག་དཔྱོད་བྱ་མི་དགོས་སོ། གཞན་དུ་ན་ལས་བརྒྱ་རྩའི་ནང་དུ་དགེ་འདུན་ལ་བྱ་བའི་ལས་འབྱུང་རིགས་པ་ལས་དེ་འདྲ་མ་བཤད་དོ། །
ལྟུང་མཐུན་བྱིན་བརླབས་བྱ་བའི་ཡུལ་དགེ་འདུན་ཚང་བ་ལ་བྱེད་པ་ཡིན་ནམ་ཞེས་བརྟག་དགོས་པ་ཁོ་བོ་ཅག་ལ་སོགས་པའི་བྱིས་པ་དག་ལ་འབྱུང་རིགས་ཀྱང་། པཎ་ཆེན་མཁས་པའི་དབང་པོ་འདུལ་འཛིན་ཆེན་པོ་ཁྱེད་ལྟ་བུ་ལ་འབྱུང་མི་རིགས་

༼༤༨༨༽
ཏེ། གཞན་ངོར་དྲང་དོན་དུ་གསུངས་པ་ཙམ་ལོས་ཡིན། ཁོང་ཆེན་པོར་གྲགས་པ་འགའ་ཞིག་འདུལ་བ་འཛིན་པ་རྡོ་རྗེ་གཞོན་ནུའི་ཕྱག་ལེན་ཡིན་ཟེར་ནས་བསྒྲུབ་བྱ་བརྒྱ་ཕྲག་ཙམ་ལ་མཁན་པོའི་བྱ་བ་དུས་ཅིག་ཅར་དུ་མཛད་ནས། ལས་དངོས་གཞི་ལ་སྲད་བུས་བསྐོར་བའི་མཚམས་ཐ་དད་དུ་བསྒྲུབ་བྱ་གསུམ་ཚན་དུ་བཅད་ནས་བཞག མཚམས་དེ་ཐམས་ཅད་ཐག་པ་ལྟ་བུས་ནོན་པར་བྱས་པའི་སྟེང་དུ་དགེ་འདུན་གྲངས་ཚང་བཞུགས་ནས་ལས་ཀྱི་ཆོ་ག་བརྡའ་སྤྲོད་པར་བྱེད་ཅིང་། དེ་ལ་བསྙེན་རྫོགས་ཐགས་རྒྱ་མར་འདོགས་སོ། །

ཚུལ་དེ་ནི་དམ་པའི་ཆོས་འདུལ་བ་ལ་དབང་བཙན་པོས་རང་དགར་བྱས་པ་ཡིན་ནམ། ལུང་ཁུང་ཚད་ལྡན་ཡོད་ནས་བྱས་པ་ཡིན། རང་དགར་བྱས་ན་བསྟན་པ་རྣམ་དག་ཏུ་མི་འགྱུར་ཞིང་། བསྟན་པ་སྤྱི་དཀྲུགས་པས་ཉེས་པ་ཤིན་ཏུ་ཆེའོ། ལུང་ཚད་ལྡན་ཡོད་ནས་ཡིན་ན་མཁས་པ་དཔྱོད་ལྡན་ལ་མངོན་སུམ་དུ་གྲུབ་པའི་ལུང་གསལ་པོར་འདྲེན་རིགས་སོ། །
ཁ་ཅིག་ལུང་ཞུ་བ་ནས་གསུངས་ཟེར་བའི་འོལ་ཅིའི་གཏམ་སྨྲ་ཡང་། ལུང་ཀུན་ལས་དེ་འདྲ་གསལ་བར་མ་གསུངས་ཤིང་། ཚིག་ལ་འཁྲིགས་པ་ཙམ་དང་། ཕར་ཀྱོག་ཚུར་ཀྱོག་གིས་རྒྱབ་རྟེན་དུ་འགྲོ་རུ་རེ་བ་དང་། འདུལ་བ་ལས་དམིགས་བསལ་མང་དུ་བྱུང་བའི་རྒྱུ་མཚན་གྱིས་དམིགས་བསལ་ཡིན་ཟེར་ནས་རང་དགར་བྱེད་པ་དག་ནི་ཆེ་ཆུང་སུས་བྱས་ཀྱང་མི་འཐད་དེ། སུ་ཡིན་ཀྱང་བསྟན་འཛིན་དུ་ཁས་ཆེན་ལག་ལེན་བསྟན་པ་དང་མཐུན་པར་བྱ་དགོས་སོ། །
ཐགས་རྒྱ་མ་བྱས་པའི་ཚེ་བསྒྲུབ་བྱ་བརྒྱ་ཕྲག་ཏུ་ལོངས་བ་དུས་གཅིག་ལ་བསྙེན་པར་རྫོགས་པ་དེ་

༼༤༨༩༽
མཚམས་ནང་གཅིག་ཏུ་ཡིན་ནམ། ཐ་དད་དུ་ཡིན། དང་པོ་ལྟར་ན་སྐུད་པ་དང་ཐག་པས་བཅད་ནས་མཚམས་ཐ་དད་དུ་གནས་པར་འདོད་པ་དང་འགལ། ཐ་དད་དུ་ཡིན་ན་གཙུག་ལག་ཁང་གཅིག་གི་ནང་དུ་མཚམས་ཐ་དད་པ་དུ་མ་མ་བཤད་དེ། གཙུག་ལག་ཁང་དེའི་རྩིག་ནང་ཚུན་ནི་མཚམས་ནང་གཅིག་ཏུ་བཤད་པའི་ཕྱིར་ཏེ། ཇི་སྐད་དུ། ལས་ལ་རྩིག་པ་མཚམས་ཡིན་ནོ། །
ཞེས་གསུངས་པའི་ཕྱིར། ཁྱེད་ལྟར་ན་ནུབ་ལྷག་ཉལ་བསྲུང་བའི་མཚམས་ཀྱང་སྐུད་པ་སོགས་ཀྱིས་བཅད་ན་མཚམས་ཐ་དད་པས་དེས་ནུབ་ལྷག་ཉལ་བསྲུང་ཐུབ་པར་འགྱུར་ཏེ། བསྙེན་པར་རྫོགས་པའི་བསྒྲུབ་བྱ་རྣམས་ལ་དེའི་ཕྱིར། འདོད་ན། དེ་འདྲས་ནུབ་ལྷག་ཉལ་བསྲུང་ཐུབ་པ་ཡོད་སྨྲའི་གཞུང་གང་ལས་བཤད་སྨྲ་དགོས་པར་འགྱུར་རོ། །
མདོར་ན་བསྒྲུབ་བྱ་ཚོ་སྐུད་པ་ལ་སོགས་པས་བཅད་པ་དེ་རྣམས་མཚམས་ཐ་དད་པར་གནས་པར་ཁས་ལེན་བཞིན་དུ་མཚམས་ཐ་དད་པའི་བསྒྲུབ་བྱ་དེ་ཀུན་སྒྲུབ་བྱེད་ཀྱི་དགེ་འདུན་རྣམས་དང་མཚམས་ནང་གཅིག་ཏུ་གནས་ཟེར་བ་ཅི་དགར་སྨྱོས་པའི་སྣང་བ་ཐོབ་པ་ཡིན་ནམ། བསྒྲུབ་བྱ་ཐག་པས་བཅད་པའི་ཐག་པའི་སྣེ་སྒྲུབ་བྱེད་དགེ་འདུན་བཞུགས་པའི་སྟན་གྱི་འོག་ཏུ་ཚུད་པའི་སྒྲུབ་བྱེད་རྣམས་བསྒྲུབ་བྱ་མཚམས་ཐ་དད་པ་ཀུན་དང་མཚམས་ནང་གཅིག་པར་འགྲོ་བའི་ཡ་མཚན་ལྟད་མོ་མཚར་ཆེ་བ་ཁྱབ་འཇུག་སྒྱུ་མ་མཁན་དེས་བྱས་པར་དོགས་ཏེ། སངས་རྒྱས་ཀྱིས་བཅས་པ་ལ་མགོ་བསྐོར་དང་བསླུ་ཁྲིད་མཚར་ཆེ་བ་འདི་ལྟ་བུ་གཞན་གྱི་བྱར་མི་ནུས་པས་སོ། །
མདོ་རྩར། ཐམས་ཅད་ནོན་

༼༤༩༠༽
པ་ལ་གནས་ན་ནོན་པ་ཉིད་དོ། །
ཅེས་གསུངས་པ་ནི་དབྱར་གནས་ཁས་ལེན་པའི་ཚེ་དམིགས་བསལ་གསུངས་པ་ཁོ་ན་ཡིན་གྱིས། དེ་ལས་གཞན་ལ་སྦྱར་བར་མི་བྱ་སྟེ། ཕན་ཚུན་ཅིག་གི་དམིགས་བསལ་ཅིག་ལ་སྦྱར་ན་ཐམས་ཅད་འཆོལ་བར་འགྱུར་རོ། །
ཐགས་རྒྱ་མ་འདི་འདྲའི་བསྙེན་རྫོགས་ཀྱི་གཏུགས་དྲག་འདི་འདྲ་དབང་ཆེན་སུ་ཞིག་གིས་བདས་པ་ཡིན་བརྟག་པར་བྱ་སྟེ། བརྟགས་ན་ལས་ཆགས་པ་ལ་སྒྲིབ་བྱེད་ཀྱི་མེ་ཏོག་གཞུ་ཅན་གྱི་དཔུང་ཆེན་གྱིས་བདས་པ་ལས་འོས་མེད་དོ། །
དེས་ན་དཔལ་ལྡན་ས་སྐྱ་པཎྜི་ཏས། བླུན་པོ་སྙིང་ཕོད་ཅན་གྱིས་ཀྱང་། །
འདུལ་བའི་ཆོ་ག་བརྒལ་མ་ནུས། །
ཞེས་དང་། དེའི་རྒྱུ་མཚན་དུ། དཔེར་ན་རབ་བྱུང་གང་ཟག་ནི། གསུམ་ལས་མང་བ་འཇུག་མི་ནུས། ཞེས་གསུངས་པ་འདི་དམ་པའི་ཆོས་འདུལ་བའི་བཅའ་ཁྲིམས་ཀྱི་སྙིང་གཏམ་ཡང་དག་པའི་གསུང་གི་བདུད་རྩི་ཡིན་པས་ཁོ་བོ་ཅག་ནི་འདི་ལྟ་བུའི་རྗེས་སུ་འབྲང་ནས་འཆད་པ་ཡིན་ནོ། །

འགའ་ཞིག་ནི་ཆེན་པོར་གྲགས་པ་དེ་དག་གི་ངོ་བསྲུང་བས་སྔོན་སྟོན་པས་ཚོགས་ཀྱིས་ཚོགས་ལ་ལས་མི་ཆགས་པར་གསུངས་པའི་བཀའ་རྒྱ་དམ་པོ་ཡོད་པ་དེ་སྒྲུབ་བྱེད་ལྟར་སྣང་སྣ་ཚོགས་པའི་ཅ་ཅོས་དེ་སྤྱིར་བཏང་ཡིན་ཟེར་ནས་ཐབས་ཀྱིས་བཀའ་རྒྱ་འགྲོལ་པ་ལ་བརྩོན་ཞིང་། དོན་ལ་མི་ཐོབ་པའི་དམིགས་བསལ་གསར་དུ་བཅོས་ནས་མདོར་ན་དགེ་འདུན་གྱི་ལས་བརྒྱ་རྩ་གཅིག་པོ་ཕལ་ཆེར་བཞི་ཡིན་གྱི་ཚོགས་ལ་ཆགས་པར་འཆད་པ་འདི། ཇི་ལྟར་འཐད་དཔྱོད་ལྡན་ཀུན་གྱིས་རྟོག་དཔྱོད་རེ་བྱ་རིགས་པ་ཡིན་ནོ། །
བསམ་པ་ལ་འདུ་ཤེས་དང་ཀུན་སློང་

༼༤༩༡༽
གཉིས་ལས། དང་པོ་ནི། ལས་ཆགས་པ་ལ་བྱེད་པ་པོ་དགེ་འདུན་ཀུན་ལྟུང་བས་རྣམ་པར་དག་པ་གལ་ཆེ་ཞིང་། ཅི་སྟེ་མ་དག་པ་འགའ་ཞིག་ཡོད་ན། དགེ་འདུན་ལྷག་མ་མན་ཆད་ཀྱི་ལྟུང་བ་ཅི་རིགས་པ་བྱུང་བར་ཀུན་གྱིས་འདུ་ཤེས་པ་ལ་ནི་ལྟུང་མཐུན་བྱིན་རླབས་སམ་བཤགས་པ་བྱས་པས་ཕྱིར་བཅོས་ཏེ། དེ་དག་ཀྱང་ལས་གྲལ་དུ་གནས་པས་ལས་བྱས་ན་ལས་ཆགས། ཕམ་པར་བྱུང་བར་གྲགས་ཤིང་འདུ་ཤེས་ན། དེ་ལས་གྲལ་ལ་མེད་པར་བྱས་ནས་ལས་བྱ་དགོས་པ་ཡིན་ཏེ། ཇི་སྐད་དུ། ལྟུང་བ་བྱུང་བ་ལ་ནི་འདུ་ཤེས་ཇི་ལྟ་བ་བཞིན་དུ་སྒྲུབ་པར་བྱའོ། །
ཞེས་དང་། དེའི་འགྲེལ་པར། ལྟུང་བ་བྱུང་བའི་གང་ཟག་ལ་ནི་བྱེད་པ་པོ་རྣམས་ཀྱི་འདུ་ཤེས་ཇི་ལྟ་བ་བཞིན་དུ། འབྱུང་བ་དེའི་རྗེས་སུ་འབྲང་པས་དེ་དག་གི་འཇུག་པར་བྱ་བ་སྟེ། ལྷག་མ་དང་བཅས་པར་འདུ་ཤེས་པ་རྣམས་ཀྱིས་ནི་བྱིན་གྱིས་རློབས་ཏུ་གཞུག་པའམ་ཕྱིར་བཅོས་པ་བྱེད་དུ་བཅུག་ནས་དེ་དང་ལྷན་ཅིག་ལས་བྱའོ། །
ལྷག་མ་མེད་པར་འདུ་ཤེས་པ་རྣམས་ཀྱི་ནི་དེ་མེད་པར་བྱའོ། །
ཞེས་གསུངས་སོ། །
འདིའི་དོན་ལ་པཎ་ཆེན་གྱིས། དོན་ལ་རྣམ་པར་དག་ཀྱང་བྱེད་པ་པོས་གཞན་དུ་འདུ་ཤེས་ན་ལས་མི་ཆགས་པའི་ཕྱིར། ཞེས་དང་། ཁ་སྐོང་དུ་འོས་པའི་དགེ་སློང་ཅིག་ལ། ཡུལ་ཁ་ཅིག་ཏུ་ནི་རྣམ་པར་དག་པ་ཉིད་དུ་དགེ་འདུན་གྱིས་ཤེས། ཁ་ཅིག་ཏུ་ནི་ཉམས་པར་ཤེས། ཁ་ཅིག་ཏུ་ལྷག་མ་དང་བཅས་པ་དང་། ཁ་ཅིག་ཏུ་བཤགས་བྱའི་ཉེས་བྱས་ཙམ་དང་ལྡན་པར་ཤེས་པ་དེའི་ཚེ་ན། ཡུལ་དང་པོ་དེར་ཁ་སྐོང་དུ་བཞག་པས་ལས་ཆགས་པ་དང་། གཉིས་

༼༤༩༢༽
པ། ཉམས་པར་ཤེས་པ་དེར་བསྐྲད་དགོས་པ་དང་། གསུམ་པ་དེར་མགུ་བ་སྤྱད་ནས་དབྱུང་བ་སྦྱིན་པས་རྣམ་དག་ཏུ་འགྱུར་པ་དང་། བཞི་པ་དེར་གང་ཟག་ཅིག་གི་མདུན་དུ་བཤགས་པས་འདག་པ་ལྟ་བུའོ། །
དེ་ལྟར་ན་འདུལ་བར་གཏོགས་པའི་ལས་ཀྱི་རྣམ་པར་གཞག་པ་ལ་འཇིག་རྟེན་གྱི་ཐ་སྙད་ཚད་མ་ཡིན་གྱིས། མངོན་པར་ཤེས་པ་ཁོ་ན་ཚད་མར་མི་འཇོག་པ་ནི་ལུང་གི་དགོངས་པའོ། །
གསུངས་པ་ནི་མི་རིགས་ཏེ། དེ་ལྟར་ན་ཁ་སྐོང་དུ་འོས་པའི་དགེ་སློང་ལ་ཁྱད་ཆོས་དུ་མ་བཤད་པ་དེ་དག་དོན་མེད་པར་འགྱུར་ཏེ། དོན་ལ་རྣམ་པར་དག་ཀྱང་འཇིག་རྟེན་གྱི་ཐ་སྙད་ལ་རྣམ་པར་མ་དག་པར་གྲགས་ན་ལས་ཀྱི་ཁ་སྐོང་དུ་མི་འོས་པ་དང་། དོན་ལ་རྣམ་པར་མ་དག་ཀྱང་། དག་པར་གྲགས་ན། ལས་ཀྱི་ཁ་སྐོང་དུ་འོས་པའི་ཕྱིར། མདོར་ན་ཁྱད་ཆོས་གཞན་གྱི་ཅི་བྱ་སྟེ། འཇིག་རྟེན་གྱི་ཐ་སྙད་ལ་རྣམ་པར་དག་པར་གྲགས་པ་ཁོ་ནས་ཆོག་པར་འགྱུར་ཏེ། ཁ་སྐོང་དུ་འོས་མི་འོས་དེ་ཁོ་ན་ལ་རག་ལས་པའི་ཕྱིར། ཡང་དོན་ལ་བསྙེན་རྫོགས་ཀྱི་ལས་མ་ཆགས་པ་ལ་གཞན་གྱི་ཆགས་པར་འདུ་ཤེས་པའི་དགེ་སློང་གི་མིང་ཅན་དེས་ཀྱང་ལས་ཀྱི་ཁ་སྐོང་བྱར་རུང་བར་འགྱུར་ཏེ། འཇིག་རྟེན་གྱི་གྲགས་ཚོད་ལ་དགེ་སློང་ཡིན་པ་དང་། རྣམ་པར་དག་པར་འདུ་ཤེས་པ་དེ་འདུལ་བའི་ལས་ཀྱི་རྣམ་གཞག་ལ་ཚད་མ་ཡིན་པའི་ཕྱིར། དེས་ན་བསྒྲུབ་བྱའི་ངོས་ནས་རང་ཉིད་ལོ་ཉི་ཤུ་མ་ལོན་ཀྱང་། རང་ཉིད་ཀྱིས་ལོན་པར་འདུ་ཤེས་པ་དང་། མཁན་པོ་བསྙེན་པར་མ་རྫོགས་ཀྱང་བསྒྲུབ་བྱས་རྫོགས་པར་འདུ་ཤེས་ན་

༼༤༩༣༽
ལས་ཆགས་པ་ནི་གཞུང་འདིར་བཤད་ལ། སྤྱིར་བཏང་ལ་ཁ་སྐོང་དུ་འོས་པའི་དགེ་སློང་ལ་རྣམ་པར་དག་པ་དགོས་ཤིང་། མ་དག་པ་ལ་དག་པར་འདུ་ཤེས་པ་ནི་འདུ་ཤེས་ཕྱིན་ཅི་ལོག་ཡིན་པས་ལས་མི་ཆགས་པར་བུ་སྟོན་རིན་པོ་ཆེའི་ལས་ཆོག་ཏུ་བཤད་དོ། །
གཉིས་པ་ཀུན་སློང་ནི་བསྟན་པ་དང་སེམས་ཅན་ལ་ཕན་པའི་བསམ་པས་ལས་དེ་ཞེ་ཐག་པ་ནས་བྱེད་པར་འདོད་པ་དེ་ཡང་ངེས་འབྱུང་གི་བསམ་པས་ཟིན་ན་ཐར་པའི་རྒྱུར་འགྱུར་པས་ཚུལ་དེ་བཞིན་དུ་འབད་པར་བྱའོ། །
གཉིས་པ་བརྗོད་པ་ལས་ཀྱི་ངོ་བོ་ནི་ཁ་སྐོང་གི་ཆོས་དང་ལྡན་པའི་དགེ་སློང་གིས་གསོལ་བ་འབའ་ཞིག་པ་སོགས་ལས་དེ་དང་དེའི་ངོ་བོ་མ་ནོར་བ། གོ་རིམ་མ་འཁྲུལ་བ། ཚིག་ཕྱེད་ཀྱང་མ་ཆད་ཅིང་མ་འཁྲུལ་བར་བརྗོད་པར་བྱེད་པའི་ངག་གི་རིག་བྱེད་དེ་དགེ་འདུན་གྱི་ལས་ཀྱི་ངོ་བོ་ཡིན་ནོ། །
དོན་གྱི་གོ་བ་མི་འཆུག་ན་ཚིག་གི་ཕྲད་སྔ་ཕྱིའི་གོ་རིམ་ཅུང་ཟད་འཁྲུགས་པ་དང་། ཚིག་གི་ཆ་ཤས་ལྷག་པ་ལ་ལས་མི་ཆགས་པ་མ་ཡིན་ཏེ། དེ་ལྟར་ཡང་དོན་གྱི་སྐབས་དག་གི་གོ་རིམ་འཁྲུགས་པས་ནི་མི་ཆགས་པ་མ་ཡིན་ནོ། །
ཞེས་སོ། གསུམ་པ་ལས་ཉམས་སུ་མྱོང་བའི་ཚད་ནི། བྱེད་པ་པོ་དགེ་འདུན་གྱི་ཉན་ཤེས་ཀྱི་ཐོས་ཤིང་། ཡིད་ཤེས་ཀྱི་དེའི་དོན་གོ་བ་ན་ལས་ཉམས་སུ་མྱོང་ངོ་། །
བསྐོ་བའི་ལས་ཀུན་དང་། སྦྱིན་པའི་ལས་ཕལ་ཆེར་ལ་ནི་བྱེད་པ་པོས་མ་ཟད་གང་ལ་བྱ་བའི་ཡུལ་ལམ། བསྒྲུབ་བྱ་དེས་ཀྱང་ལས་ཉམས་སུ་མྱོང་བ་ཡིན་ཏེ། དེ་དག་གིས་ཀྱང་ལས་ཐོས་ཤིང་དོན་གོ་བས་སོ། །
བཞི་བ་ལས་ཆགས་པའི་དུས་ནི། གསོལ་བ་འབའ་ཞིག་པའི་

༼༤༩༤༽
ལས་དང་། གསོལ་བ་དང་གཉིས་ཀྱི་ལས་རྣམས་ནི་ཚར་རེས་ཆོག་ཅིང་། དེ་རྫོགས་མ་ཐག་ཏུ་ལས་ཆགས། གསོལ་བ་དང་བཞིའི་ལས་རྣམས་ལ་བརྗོད་པ་གསུམ་ཀ་ལན་གསུམ་བརྗོད་དགོས་པ་ལས། ལན་གསུམ་པའི་ངོ་བོ་དང་། བྱ་བ་བརྗོད་པ་རྫོགས་མ་ཐག་ཏུ་ལས་ཆགས་པ་ཡིན་ནོ། །
ལྔ་པ་ལས་ཀྱི་དབྱེ་བསྡུ་བསྟན་པ་ལ་གཉིས་ཏེ། སྤྱིར་བསྟན་པ་དང་། སོ་སོར་བཤད་པའོ། །
དང་པོ་ནི། དགེ་འདུན་གྱི་ལས་ལ་བརྒྱ་དང་གཅིག་ཏུ་ཡོད་ཅིང་། དེ་ཐམས་ཅད་བསྡུ་ན་གསུམ་དུ་འདུས་ཏེ། དེ་དག་གི་ནང་ནས་ཉི་ཤུ་རྩ་བཞི་ནི་གསོལ་བ་འབའ་ཞིག་པའི་ལས་དང་། བཞི་བཅུ་རྩ་བདུན་ནི་གསོལ་བ་དང་། གཉིས་ཀྱི་ལས་དང་སུམ་ཅུ་ཐམ་པ་ནི་གསོལ་བ་དང་བཞིའི་ལས་ཡིན་ནོ། །
དེ་སྐད་དུ་འགྲེལ་བར་གཏམ་གྱི་གཞི་དྲངས་པ་ལས། །
བཙུན་པ་ལས་དུ་དག་མཆིས། ཉེ་བར་འཁོར་བརྒྱ་རྩ་གཅིག་གོ །བཙུན་པ་ལས་དུ་དག་གིས་ལས་ཐམས་ཅད་བསྡུས། ཉེ་བར་འཁོར་གསུམ་གྱི་སྟེ། གསུམ་གང་ཞེ་ན། གསོལ་བའི་ལས་དང་། གསོལ་བ་དང་གཉིས་ཀྱི་ལས་དང་། གསོལ་བ་དང་བཞིའི་ལས་ཀྱིས་སོ། །
ཞེས་པ་ནས། གསོལ་བའི་ལས་ནི་ཉི་ཤུ་རྩ་བཞིའོ། །
གསོལ་བ་དང་གཉིས་ཀྱི་ལས་ནི་བཞི་བཅུ་རྩ་བདུན་ནོ། །
གསོལ་བ་དང་བཞིའི་ལས་ནི་སུམ་ཅུའོ། །
ཞེས་གསུངས་སོ། །
གཉིས་པ་སོ་སོར་བཤད་པ་ལ། གསོལ་བ་འབའ་ཞིག་པ་སོགས་གསུམ་ལས། དང་པོ་ལ་བསྡོམ་དང་། དེའི་དོན་གཉིས། དང་པོ་ནི། ཀརྨ་ཤ་གཏམ་ལས། གསང་དང་ནང་དུ་འདྲི་ཕྱིར་དང་། །
གསོ་སྦྱོང་དེ་ལ་ལྟུང་བཅས་དང་། །
དེ་ལ་དགེ་འདུན་ཡིད་གཉིས་དང་། །
རྩོད་དང་ངེས་ཉིད་མ་ཡིན་

༼༤༩༥༽
དང་། །
དེའི་དོན་དུ་ལྔ་པོ་དག ཐམས་ཅད་ཀྱང་དབྱེར་གཏོགས་པ་ཡིན། །
དབྱར་གནས་ཁས་བླངས་ཉིད་དང་ནི། །
ཤི་བའི་རྫས་དང་ནོར་འདྲ་དང་། །
ཆོས་གོས་སྲ་རྐྱང་གཏིང་བ་དང་། །
ཆོས་གོས་སྦྱིན་པར་བྱ་བ་དང་། །

གནས་ངན་ལེན་ནི་བརྗོད་པ་དང་། །
གྲངས་སུ་གཞུག་པ་བཞི་དག་དང་། །
ཁྱིམ་གྱི་སྡོམ་དང་དེ་ཞིག་དང་། །
ལྷུང་བཟེད་ཁ་སྦུབ་བྱ་བ་དང་། །
དེ་ཉིད་ལྡོག་པར་བྱ་བ་དག གསོལ་བ་འབའ་ཞིག་ལས་ཡིན་ནོ། །
ཞེས་སོ། །
གཉིས་པ་དེའི་དོན་ནི་གསང་སྟོན་གྱིས་ལྐོག་ཏུ་བར་ཆད་དྲི་བའི་སྔོན་དུ། ལས་སློབ་ཀྱིས་དགེ་འདུན་གྱི་གསོལ་བ་འབའ་ཞིག་པའི་ལས་ཀྱི་གསང་སྟོན་བསྐོ་བ་དང་། ལས་སློབ་རང་གིས་ནང་དུ་བར་ཆད་འདྲི་བའི་སྔོན་དུ་གསོལ་བ་དང་། སོ་ཐར་གྱི་མདོ་འདོན་པའི་གསོ་སྦྱོང་གི་ཕྱིར་དུ། གསོ་སྦྱོང་དེ་ལ་དགེ་འདུན་ཐམས་ཅད་ལྟུང་བ་དང་བཅས་པར་གྱུར་ན་དེ་བྱིན་གྱིས་བརླབས་པའི་ཕྱིརྎ ཐམས་ཅད་ལྟུང་བ་བྱུང་མ་བྱུང་ལ་ཡིད་གཉིས་དང་བཅས་པར་གྱུར་ནྎ ལྟུང་བའི་ཕྱིར་རྩོད་པར་གྱུར་ནྎ ལྟུང་བ་དེ་ནི་གང་ཡིན་དང་། རྒྱུ་གང་ལས་ཇི་ལྟ་བུར་ནི་ལྟུང་བར་འགྱུར་ཚུལ་ལ་སོགས་པ་ངེས་ཉིད་མ་ཡིན་པར་གྱུར་ན་དེའི་ཚེ་ལས་ཀྱིས་བྱིན་གྱིས་བརླབས་ཏེ། གསོ་སྦྱོང་བྱ་བར་གསུངས་པའི་གསོལ་བ་འབའ་ཞིག་པའི་ལས་དང་། དེ་བཞིན་དུ་དགག་དབྱེ་ལ་ཡང་གསོལ་བ་འབའ་ཞིག་པ་དང་། ཐམས་ཅད་ལྟུང་བ་དང་བཅས་པར་གྱུར་པ་སོགས་བཞི་ལ་བྱིན་གྱིས་རློབས་པའི་ལས་རེ་རེ་ཏེ་དགག་དབྱེ་དང་འབྲེལ་པ་ལ་ལྔ། དབྱར་གནས་པར་ཁས་ལེན་པའི་གསོལ་བའི་ལས་དང་། ཤི་བའི་རྫས་བགོ་བར་བྱ་བའམ། དེའི་ནོར་

༼༤༩༦༽
གང་ཟག་ལ་ཡོད་པ་དེ་བྱིན་གྱིས་བརླབས་པའི་ཕྱིར་གསོལ་བའི་ལས་བྱ་བ་དང་། ཆོས་གོས་སྲ་རྐྱང་དེ་འདིང་བའི་དགེ་སློང་ལ་གཏད་པ་དང་། དགེ་སློང་ཆོས་གོས་གསུམ་ངན་པ་ལ་དགེ་འདུན་གྱི་རས་ཡུག་ཆེན་སྦྱིན་པ་ལ་གསོལ་བའི་ལས་བྱ་བ་སྟེ། འདི་གཉིས་ནི་ཆོས་གོས་སྦྱིན་པའི་ལས་སུ་ཅིག་པས་གྲངས་གཅིག་ཏུ་བགྲང་། དགེ་སློང་དང་དགེ་སློང་མ་སྡིག་པའི་ལྟ་བ་ཅན་གང་དག་ཇི་ལྟར་སྐྱེ་བོ་ཕལ་པོ་ཆེའི་ཚོགས་མ་དད་པ་རིག་པར་འགྱུར་བ་དེ་ལྟ་དེ་ལྟར་ཁྱིམ་རྣམས་སུ་སོ་སོར་གོ་བར་བྱེད་དུ་གཞུག་པ། གནས་ངན་ལེན་བརྗོད་པ། བསྐོ་བའི་གསོལ་བའི་ལས་ཅིག་གྲངས་སུ་གཞུག་པ་བཞི་ནི་ངོར་བྱ་བའི་གྲངས་སུ་གཞུག་པ་དང་། གཞོག་ཕྱས་བྱེད་པའི་གྲངས་སུ་གཞུག་པ་དང་། བསྒོ་བ་རྣ་ལ་གཟོན་པའི་གྲངས་སུ་གཞུག་པ་དང་། ཅང་མི་སྨྲ་བའི་རྣ་ལ་གཟོན་པས་གྲངས་སུ་གཞུག་པ་རེ་རེ་ལ་གསོལ་བའི་ལས་རེ་རེ་བྱ་བ་སྟེ་གྲངས་བཞིར་བགྲང་། དམག་དཔོན་སེངྒེ་ལྟ་བུའི་སྦྱིན་བདག་ལོངས་སྤྱོད་འགྲིབ་པ་ལ་དེའི་ཁྱིམ་དུ་ཟན་མི་བཟའ་བར་གསོལ་བ་འབའ་ཞིག་པའི་ལས་ཀྱི་བསླབ་པའི་སྡོམ་པ་སྦྱིན་པ་དང་། དེ་ལྟར་སྦྱིན་པ་དེ་ཉིད་སླར་སྦྱིན་བདག་ལོངས་སྤྱོད་འཕེལ་པ་ལ་གསོལ་བ་འབའ་ཞིག་གི་ལས་ཀྱིས་སྡོམ་པ་དེ་ཞིག་པར་བྱ་བ་དང་། ལི་ཙ་བྱི་ཆེན་པོ་ལ་སོགས་པའི་ཁྱིམ་བདག་དགེ་སློང་ལ་ཡང་དག་པ་མ་ཡིན་པས་བཀུར་བ་འདེབས་པ་ལ་གསོལ་བ་འབའ་ཞིག་གིས་ལྷུང་བཟེད་ཁ་ཕུབ་པར་བྱ་བ་དང་། དེ་ཉིད་བཟོད་པར་གསོལ་བ་ལ་གསོལ་བའི་ལས་ཀྱིས་ལྷུང་བཟེད་དེ་ཁ་བསྲང་བ་སྟེ། དེ་ལྟར་ན་དགེ་འདུན་གྱི་གསོལ་བ་འབའ་ཞིག་པའི་

༼༤༩༧༽
ལས་ཉི་ཤུ་རྩ་བཞིར་བཤད་དོ། །
དེ་དག་གི་ནང་ནས་གསང་དང་ནང་དུ་དྲི་ཕྱིར་གྱི་གསོལ་བའི་ལས་གཉིས་དང་། གསོ་སྦྱོང་དང་། དགག་དབྱེ་བྱ་བ་ནི་རྗེས་སུ་གནང་བའི་ལས། གང་གི་རྟེན་ལ་བྱ་ན་རྫོགས་པའི་རྟེན་ལ་བྱ་བ་ཡིན་ནོ། །
གསོ་སྦྱོང་དང་། དགག་དབྱེ་དང་འབྲེལ་བའི་ལྟུང་བ་བྱིན་གྱིས་རླབས་པའི་ལས་བཞི་བཞི་སྟེ་བརྒྱད་དང་། ཤི་བའི་རྫས་དང་ནོར་འདྲ་བྱིན་གྱིས་བརླབས་པ་རྣམས་ནི་དགེ་འདུན་གྱི་བྱིན་གྱིས་བརླབས་པའི་ལས་དགུར་སློབ་དཔོན་དུལ་བའི་ལྷ་བཞེད། གང་གི་རྟེན་ལ་བྱ་བ་ནི་ཁ་ཅིག ཡུལ་དགེ་འདུན་དུ་ཚང་བ་ལ་བྱེད་པ་ཡིན་ནམ། ཞེས་དོགས་པ་སློད་ཡང་དེ་ནི་མི་འཐད་དོ། །

དེས་ན་བྱིན་གྱིས་རློབས་པ་ཀུན་ལ་གང་བྱིན་གྱིས་བརླབས་པའི་གཞི་ནི་ངེས་པར་ཡོད་དགོས་ལ། གང་ལ་བྱིན་གྱིས་རློབས་པའི་ཡུལ་ནི་ཡོད་པ་དང་མེད་པ་ཅི་རིགས་པར་ཤེས་པར་བྱའོ། །
གྲངས་སུ་གཞུག་པའི་དོན་ལ་སྐྱིད་ཚལ་བས་ངན་པའི་གྲངས་སུ་གཞུག་པ་ཞེས་བཤད་ཀྱང་རྒྱུ་མཚན་ཅི་ཡོད་བརྟག་པར་བྱའོ། །
འགྲེལ་པར་བགྲང་བ་བཅས་ཀྱང་བཤད་པས་བརྡ་རྙིང་ཡིན་པར་ངེས་སོ། །
ལྷུང་བཟེད་ཁ་ཕུབ་སྲང་ནི་གང་ལ་བྱ་བའི་ཡུལ་ཁྱིམ་པ་ཡིན་ཞིང་། ཁ་ཅིག་ཁྱིམ་གྱི་སྡོམ་པ་སྦྱིན་པ་དང་ཞིག་པ་གཉིས་གང་ལ་བྱ་བའི་ཡུལ་ཁྱིམ་པར་འདོད་ཀྱང་། དེ་ཁྱིམ་པ་ལ་ཡིན་ནམ་དགེ་སློང་ལ་ཡིན་བརྟག་པར་བྱ་དགོས་ཏེ། ཁྱིམ་པ་ལོངས་སྤྱོད་འགྲིབ་པའི་ཁྱིམ་དུ་ཟས་མི་བཟའ་བར་བཅས་པ་དང་། ལོངས་སྤྱོད་འཕེལ་བའི་ཁྱིམ་དུ་ཟན་བཟུར་གནང་བ་ནི་དགེ་སློང་སོགས་ལ་ཡིན་གྱིས། ཁྱིམ་པ་ལ་དེ་དག་མི་འོས་ཤིང་

༼༤༩༨༽
མི་འབྱུང་བ་ཡིན་ནོ་སྙམ་པའི་དོགས་པ་སྐྱེ་རིགས་སོ། །
སྔར་དེ་དག་ཁྱིམ་པ་ལ་བྱ་བར་བཤད་པ་ནི་ཁ་སྐོང་སྤྱི་དང་མཐུན་པར་བྱས་པ་ཡིན་ནོ། །
གཉིས་པ་གསོལ་བ་དང་གཉིས་ཀྱི་ལས་ལ་སྡོམ་དང་། དེའི་དོན་གཉིས། དང་པོ་ནི། གནས་དང་མཚམས་གནས་གཉིས་པོ་དང་། །
མི་འབྲལ་སྨྱོས་དང་དགག་དབྱེ་དང་། །
གནས་མལ་སྟོབ་པར་བྱེད་པ་དང་། །
རུང་བའི་ས་གཞི་བརྐོ་བ་དང་། །
སྲ་རྐྱང་དང་ནི་དེ་འདིང་དང་། །
སྤོང་དང་ལག་གི་གླ་དང་ནི། །
གནས་ཁང་བསྐོ་ལ་སོགས་པ་དང་། །
གཟུ་དང་གསལ་དང་སྦེད་པ་དང་། །
ཚུལ་ཤིང་འབྲིམ་པར་བྱེད་པ་དང་། ཁང་པ་ཁང་ཆེན་བསྟན་པ་དང་། །
གླེང་དང་འབྲལ་བར་མི་འབྱུང་དང་། །
སྟན་དང་ལྷུང་བཟེད་འབྲིམ་པ་དང་། །
མ་དང་གོ་བར་བྱ་བ་དང་། །
སྟོན་པ་དང་ནི་ནགས་ཉུལ་དང་། །
ཕྱག་མི་བྱ་དང་མང་ཕྱིར་དང་། །
ཁར་བ་དྲ་བའི་ཕྱིར་དང་ནི། །
རྙེད་པ་ཅིག་ཏུ་བྱ་ཕྱིར་དང་། །
བསླབ་པ་བྱིན་དང་ཉེར་གནས་དང་། །
བུ་དང་ཉེ་དུ་ཕྱིར་འགྲོ་དང་། །
གསོལ་དང་གཉིས་ཀྱི་ལས་ཡིན་ནོ། །
ཞེས་དང་། གནས་ཁང་ཟས་ལ་བསྐོ་བ་གཉིས། །
ཐུག་པ་བག་ཚོས་འབྲིམ་པ་གཉིས། །
ཕྲན་ཚགས་འབྲིམ་པར་བྱེད་པ་དང་། །
སྣོད་སྤྱད་སྒྲུབ་དང་གོས་ཀྱི་གཉིས། །
དབྱར་གྱི་རས་ཆེན་སྦེད་དང་འགྱེད། །
མངགས་གཞུག་པ་དང་མཛེས་ཆོས་དང་། །
གང་ཟག་བཅུ་དང་གཉིས་པོ་དག །སྟོན་པས་ཡང་དག་བཤད་པ་ཡིན། །
ཞེས་སོ། །
གཉིས་པ་དེའི་དོན་ནི། གསོ་སྦྱོང་གི་གནས་ལ་བློ་མཐུན་བྱ་བ་དང་། དཀྱིལ་འཁོར་བའི་མཚམས་དང་མཚམས་ཆེན་པོ་དག་བཅད་པར་བྱ་བ་དང་། མཚམས་

༼༤༩༩༽
ཆེན་བཅད་པའི་ནང་དུ་དགེ་སློང་རྣམས་ཆོས་གོས་གསུམ་དང་འབྲལ་བར་མི་འགྱུར་བའི་གནང་བ་སྦྱིན་པ་དང་། དགེ་སློང་སྨོས་ཤིང་སེམས་འཁྲུགས་པ་ལ་ལས་ལ་མི་མཐུན་བར་མི་འགྱུར་བའི་གནང་བ་སྦྱིན་པ་དང་། དགག་དབྱེ་བྱེད་པ་བསྐོ་བ་དང་། དབྱར་གནས་ཁས་ལེན་པ་རྣམས་ལ་གནས་མལ་སྟོབ་པ་བསྐོ་བ་དང་། རུང་བའི་ཁང་པ་ལ་བློ་མཐུན་པར་བྱ་བ་དང་། སྲ་རྐྱང་ལ་བློ་མཐུན་པར་བྱ་བ་དང་། སྲ་རྐྱང་འདིང་བའི་དགེ་སློང་བསྐོ་བ་དང་། སྤོང་བ་པའི་ཞལ་ལྟ་བྱེད་པ་བསྐོ་བ་དང་། ལག་གི་གླ་དང་། ལག་དཔོན་བསྐོ་བ་དང་། གནས་ཁང་བསྐོ་བ་ནས་མཛེས་ཆོས་པ་བསྐོ་བའི་བར་སྔར་བཤད་པ་བཅུ་གཉིས་པ་གྲངས་རེ་རེར་བྱས་པ་དང་། དགེ་འདུན་ལ་རྩོད་པ་བྱུང་བ་མངོན་སུམ་གྱིས་འདུལ་བའི་གཟུ་བོ་བསྐོ་བ་དང་། དེས་རྩོད་པ་མ་ཞི་ན་རྩོད་པར་ཞི་བར་བྱེད་པའི་གང་ཟག་གསལ་བ་དང་། གསལ་བའི་ཡང་གསལ་བ་བསྐོ་བ་ནི། གྲངས་གཅིག་ཏུ་བགྲང་བ་དང་། དེས་ཀྱང་མ་ཞི་ན་རྩོད་པ་སྦེད་པའི་གང་ཟག་བསྐོ་བ་དང་། །

དགེ་འདུན་ལ་རྩོད་པ་བྱུང་བའི་ཚེ་ཚུལ་ཤིང་འབྲིམ་པ་བསྐོ་བ་དང་། དགེ་སློང་གང་ཁང་པའི་གཞི་རུང་བསྟན་པར་གསོལ་བ་ཁང་པའི་གཞི་རུང་བ་བསྟན་པ་སྦྱིན་པ་དང་། དགེ་སློང་གང་གཙུག་ལག་ཁང་གི་གཞི་རུང་བསྟན་པ་གསོལ་བ་ལ་གཙུག་ལག་ཁང་གི་གཞི་རུང་བ་བསྟན་པ་སྦྱིན་པ་དང་། དགེ་སློང་ཁྱིམ་སུན་འབྱིན་པ་ལ་དགེ་སྦྱོང་གི་ཆོས་མིན་པ་རྣམ་པ་མང་པོས་གླེང་བའི་གང་ཟག་བསྐོ་བ་དང་། རྒན་པོ་དང་ནད་པ་ལ་ཆོས་གོས་སྣམ་སྦྱར་དང་འབྲལ་བར་མི་

༼༥༠༠༽
འགྱུར་བའི་གནང་བ་སྦྱིན་པ་དང་། དགེ་སློང་ལག་གི་གླ་སྟེ་ཁང་པ་སོགས་ཀྱི་ལས་བྱེད་པ་ལ་ལོ་དྲུག་གི་ནང་དུ་སྟན་གཉིས་པ་བྱེད་པའི་གནང་བ་སྦྱིན་པ་དང་། ལྷུང་བཟེད་འབྲེལ་མེད་འབྲིམ་པ་བསྐོ་བ་དང་། མ་དད་པ་གོ་བར་བྱེད་པ་བསྐོ་བ་དང་། དགེ་སློང་མིའི་སྟོན་པ་བསྐོ་བ་དང་། སོར་བཤགས་ཀྱི་ཉེས་པ་མི་འབྱུང་བའི་ཕྱིར་ནགས་ཉུལ་བ་བསྐོ་བ་དང་། དགེ་སློང་གནས་ནས་ཕྱུང་བ་ལ་དགེ་སློང་མས་ཕྱག་བྱ་བའི་འོས་མ་ཡིན་པའི་བསླབ་པ་སྦྱིན་པ་དང་། དགེ་སློང་མ་འཁོར་སྐྱོང་ནུས་པ་དང་། བསྙེན་པར་རྫོགས་ནས་ལོ་བཅུ་གཉིས་ལོན་པ་ལ་འཁོར་དང་འཁོར་མང་པོ་ཉེ་བར་འཇོག་པའི་གནང་བ་སྦྱིན་པ་གྲངས་གཉིས་སུ་བྱ་བ་དང་། དགེ་སློང་རྒན་པོ་དང་ན་བས་འཁར་བ་དང་དྲ་བ་གནང་བ་གསོལ་བ་ལ་དེ་དང་དེ་སྦྱིན་པ་གྲངས་སོ་སོར་བགྲང་བ་དང་། གཙུག་ལག་ཁང་ཐ་དད་པ་གཉིས་ཀྱི་རྙེད་པ་གཅིག་ཏུ་བྱ་བ་དང་། དགེ་སློབ་མའི་བསླབ་པའི་སྡོམ་པ་སྦྱིན་པ་དང་། བུད་མེད་བསྙེན་པར་རྫོགས་པའི་སྦྱོར་བའི་སྐབས་སུ་ཚངས་སྤྱོད་ལ་ཉེར་གནས་ཀྱི་སྡོམ་པ་སྦྱིན་པ་དང་། དགེ་སློང་མ་བུ་དང་ལྷན་ཅིག་ཁྱིམ་ཅིག་ཏུ་ཉལ་བའི་གནང་བ་སྦྱིན་པ་དང་། དགེ་སློང་མ་མུ་གེ་བྱུང་བའི་ཚེ་ཉེ་དུ་རྣམས་དང་ལྷན་ཅིག་གནས་པའི་གནང་བ་སྦྱིན་པ་དང་། དབྱར་གནས་ཀྱི་ནང་དུ་དགེ་འདུན་སྤྱིའི་དོན་ལ་མཚམས་ཀྱི་ཕྱི་རོལ་དུ་ཞག་བཞི་བཅུ་ཚུན་འགྲོ་བའི་གནང་བ་སྦྱིན་པ་སྟེ། བཞི་བཅུ་ཞེ་བདུན་པོ་དེ་ཀུན་གསོལ་བ་དང་གཉིས་ཀྱི་ལས་ལ་ལྟོས་ཤིང་། གཉིས་ཀྱི་ལས་དེས་བྱ་བ་ཡིན་ནོ། །
དེ་དག་གི་ནང་ནས་གསོ་སྦྱོང་གི་

༼༥༠༡༽
གནས་དང་། སྲ་རྐྱང་དང་། རུང་ཁང་ལ་བློ་མཐུན་བྱ་བ་དང་། མཚམས་ཆེ་ཆུང་བཅད་པའི་ལས་རྣམས་ནི་གཞི་སེམས་ཅན་མ་ཡིན་པ་ལ་བྱ་བའི་ལས་ཡིན་པར་གསལ་ལ། པཎ་ཆེན་སོགས་ཀྱིས་མཚམས་ནང་དུ་ཆོས་གོས་དང་མི་འབྲལ་བའི་གནང་བ་སྦྱིན་པ། དེ་སེམས་ཅན་མ་ཡིན་པ་ལ་བྱ་བའི་ལས་སུ་བཤད་པ་ནི་མི་འཐད་དེ། གནང་བ་དེ་ནི་མཚམས་ནང་དེར་གནས་པའི་དགེ་སློང་སོགས་ལ་སྦྱིན་པ་ཡིན་པ་མངོན་སུམ་དུ་གྲུབ་པས་སྙོན་འདིང་རྒྱུ་མེད་དོ། །
རུང་ཁང་ལ་བློ་མཐུན་བྱ་བ་ནི་རུང་ཁང་བྱིན་གྱིས་བརླབས་པ་ཡིན་ཏེ། མདོ་རྩར། བྱིན་གྱིས་བརླབས་པར་བྱའོ། །
ཞེས་དང་། དེའི་འགྲེལ་པར་དགེ་འདུན་གྱི་གསོལ་བ་དང་གཉིས་ཀྱི་ལས་ཀྱིས་བྱིན་གྱིས་བརླབས་པར་བྱ་བ་ཁོ་ནའོ། །
ཞེས་སོ། །
རུང་ཁང་བྱིན་གྱིས་བརླབས་པའི་དུས་བཞིར་བཤད་ཀྱང་གསུམ་པའི་ཚེ་གསོལ་བ་དང་གཉིས་ཀྱིས་བྱིན་གྱིས་བརླབས་པ་ངེས་པར་དགོས་སོ། །
གསུམ་པ་གསོལ་བ་དང་བཞིའི་ལས་ལ་སྡོམ་དང་དེའི་དོན་གཉིས། དང་པོ་ནི། བསྙེན་པར་རྫོགས་པར་བྱ་བ་དང་། མུ་སྟེགས་གནས་དང་མཚམས་འགྲོལ་དང་། །
མཐུན་སྦྱིན་གསོ་སྦྱོང་བདུན་པོ་དང་། །
བརྒྱད་དང་དྲན་དང་མ་སྨྱོས་དང་། །
དེ་ཉིད་འཚོལ་དུ་གཞུག་པ་དང་། །
བསྒོ་བར་བྱ་བ་རྣམས་དང་ནི། །
ཉམས་པ་སྦྱིན་པར་བྱ་བ་དག །གསོལ་དང་གཞིའི་ལས་ཡིན་ནོ། །

ཞེས་སོ། །
གཉིས་པ་དེའི་དོན་ནི། བསྒྲུབ་བྱ་བསྙེན་པར་རྫོགས་པར་བྱ་བ་དང་། མུ་སྟེགས་ཅན་རབ་ཏུ་འབྱུང་བར་འདོད་པ་ལ་ཟླ་བ་བཞིའི་བར་དུ་མཁན་པོས་སྦྱར་བའི་གོས་ཀྱི་གནས་པ་སྦྱིན་པ་དང་། དཀྱིལ་

༼༥༠༢༽
འཁོར་བ་མཚམས་ཆེན་པོའི་མཚམས་བཅད་པ་འགྲོལ་བ་དང་། གནས་ནས་ཕྱུང་བ་བཟོད་པའི་ལས་བྱས་པ་ལ་མཐུན་པ་སྦྱིན་པ་དང་། མཐུན་པ་སྦྱིན་པ་ལ་མཐུན་པའི་གསོ་སྦྱོང་སྦྱིན་པ་དང་། བདུན་པོ་དང་ཞེས་པས་ནན་གཏུར་གྱི་ལས་བདུན་པོ་སྡིགས། སྨད། བསྐྲད། ཕྱིར་འགྱེད་མ་མཐོང་བ་དང་། ཕྱིར་མི་འཆོས་པ་དང་། སྡིག་པ་ཅན་གྱི་ལྟ་བའི་རྣམ་པ་མི་གཏོང་པ་རྣམས་གསོལ་བཞིའི་ལས་ཀྱིས་གནས་ནས་དབྱུང་བ་དང་། གནས་ཕྱུང་དེ་དག་བཟོད་པ་བྱ་བ་ལ་གསོལ་བཞིའི་ལས་ཀྱིས་བཟོད་པར་གསོལ་བ་སྟེ། གནས་ཕྱུང་བདུན་གྱི་ལས་ནན་གཏུར་དུ་ཅིག་པས་གྲངས་གཅིག་དང་། གསོ་སྦྱོང་བཞག་པ་དང་། དགག་དབྱེ་བཞག་པ་དག་ལ་གསོལ་བཞིའི་ལས་བྱ་བ་ཡང་ནན་གཏུར་ལས་ལོགས་སུ་མི་བགྲང་ངོ་། །
བཟོད་པ་གསོལ་བ་ནི་གྲངས་གཅིག་སྟེ། འདིར་ལས་གཉིས་སོ། །
བརྒྱད་དང་ཞེས་པས་ལས་བརྒྱད་བསྟན་ཏེ། སྤོ་བ་དང་། མགུ་བར་བྱ་བ་དང་། གཞི་ནས་སྤོ་བ་དང་། གཞི་ནས་མགུ་བར་བྱ་བ་དང་། ཡང་གཞི་ནས་བླང་སྟེ་སྤོ་བ་དང་། ཡང་གཞི་ནས་མགུལ་བར་བྱ་བ་དང་། དགེ་འདུན་ལྷག་མ་ལས་དབྱུང་བ་དང་། སྲ་རྐྱང་དབྱུང་བའི་ལས་སྟེ། དེ་རྣམས་གྲངས་སོ་སོར་བྱས་པས་བརྒྱད། དྲན་པས་འདུལ་བར་འོས་པ་ལ་དྲན་པས་འདུལ་བ་སྦྱིན་པ་དང་། མ་མྱོས་པས་འདུལ་བར་འོས་པ་ལ་མ་སྨྱོས་པས་འདུལ་པ་སྦྱིན་པ་དང་། ལྟུང་བ་གང་བྱུང་གསལ་བར་མི་དྲན་པ་དེའི་ངོ་བོ་ཉིད་འཚོལ་དུ་གཞུག་པར་འོས་པ་ལ་དེའི་ངོ་བོ་ཉིད་འཚོལ་དུ་གཞུག་པ་སྦྱིན་པ་དང་། དགེ་འདུན་དབྱེན་བྱེད་པ་དང་། དེའི་

༼༥༠༣༽
རྗེས་སུ་ཕྱོགས་པ་དང་། ཁྱིམ་སུན་འབྱིན་པ་དང་། དཀའ་བློ་མི་བདེ་བ་དང་། དགེ་སློང་སྡིག་པ་ཅན་གྱི་ལྟ་བའི་རྣམ་པར་མི་གཏོང་བ་དང་། དགེ་སློང་མ་དགེ་སློང་གནས་ནས་ཕྱུང་བའི་རྗེས་སུ་ཕྱོགས་པ་དང་། དགེ་སློང་མ་དཀོན་མཆོག་གཏོང་བ་དང་། དེ་འཐབ་དཀྲོལ་བྱེད་པ་དང་། དེ་བདེ་ཞིང་གནས་པ་དང་། དེ་བདེ་ཞིང་གནས་སུ་འཛུད་པ་སྟེ་བཅུ་པོ་རེ་རེ་ལ་ལྡོག་པར་བསྒོ་བའི་གསོལ་བཞིའི་ལས་རེ་རེ་སྟེ་བཅུ་དང་། དགེ་ཚུལ་སྡིག་པ་ཅན་གྱི་ལྟ་བའི་རྣམ་པ་མི་གཏོང་བ་བསྙིལ་བ་དག་ལ་གསོལ་བཞིའི་ལས་བྱ་བ་དང་། ཕམ་པ་འཆབ་མེད་བྱུང་བའི་ཉམས་པ་ལ་གསོལ་བཞིའི་ལས་ཀྱིས་བསླབ་པ་བྱིན་པ་སྟེ་ལས་སུ་བཅུ་པོ་དེ་དག་ནི་གསོལ་བཞིའི་ལས་ཡིན་ནོ། །
ཇི་སྐད་དུ། ལྡོག་པའི་ཕྱིར་བསྒོ་བ་དང་། བསྙིལ་བ་དང་། དེའི་ངོ་བོ་ཉིད་འཚོལ་དུ་བཞུགས་པ་དང་། བསླབ་པ་དང་། མཐུན་པ་དང་། དེའི་གསོ་སྦྱོང་དང་། མུ་སྟེགས་ཅན་གྱི་གནས་དང་། དེ་ལས་གཞན་པའི་སྤོ་བ་དང་། མགུ་བ་དང་། ཡང་གཞི་ནས་བླང་བ་དང་། དྲན་པས་འདུལ་བ་དང་། མ་མྱོས་པས་འདུལ་བ་སྦྱིན་པ་དང་། བསྙེན་པར་རྫོགས་པར་བྱ་བ་དང་། མཚམས་འགྲོལ་བ་དང་། ནན་གཏུར་གྱི་ལས་དང་། དབྱུང་བ་དག་ལ་ནི་བརྗོད་པ་གསུམ་མོ། །
ཞེས་གསུངས་སོ། །
ལྡོག་བསྒོ་བཅུ་ནི་དགེ་སློང་གི་རྟེན་ལ་བྱ་བ་ཡིན་ཞིང་། བསྙིལ་བ་ནི་དགེ་ཚུལ་གྱི་རྟེན་ལ་བྱ་བ་ཡིན་ཡང་། དེས་མངོན་སུམ་དུ་ཐོས་སར་ལས་མི་བྱ་སྟེ། དེས་གསོལ་བཞིའི་ལས་ཐོས་སུ་མི་རུང་བའི་ཕྱིར། ལྟུང་བའི་ངོ་བོ་ཉིད་འཚོལ་དུ་

༼༥༠༤༽
གཞུག་པ་འདི་ལ་ཁ་ཅིག ཇི་སྲིད་འཚོའི་བར་དུ་དེ་འཚོལ་དུ་གཞུག་པ་སྦྱིན་པ་ཡིན་ཟེར་བ་སྣང་ཡང་མི་རིགས་ཏེ། ལྟུང་བ་གང་བྱུང་གསལ་པར་མི་དྲན་པ་ངོ་བོ་ཉིད་འཚོལ་བས་དགེ་འདུན་ལ་བཟོད་པར་གསོལ་ཞིང་དགེ་འདུན་གྱི་གསོལ་བཞིའི་ལས་ཀྱིས་བཟོད་པ་བྱས་ན་དེས་རང་བཞིན་དུ་གནས་པ་ཐོབ་སྟེ། སྔ་མ་ནི་བཟོད་པ་གསོལ་བས་རང་བཞིན་ཐོབ་བོ། །

ཞེས་སོ། །
བསླབ་པ་དང་ཞེས་པས་ཕམ་པ་འཆབ་མེད་བྱུང་བ་ལ་ཆད་པ་ལས་ཀྱིས་བསླབ་པ་སྦྱིན་པ་དེ་བསྟན། མཐུན་པ་དང་ཞེས་པས་གནས་ནས་ཕྱུང་བ་བཟོད་པ་གསོལ་བའི་ལས་བྱས་པ་ལ་མཐུན་པ་སྦྱིན་པ་བསྟན། དེའི་གསོ་སྦྱོང་དང་ཞེས་པས་མཐུན་པ་བྱིན་ཚར་བ་དེ་ལ་མཐུན་པའི་གསོ་སྦྱོང་སྦྱིན་པ་བསྟན། མཐུན་པ་སྦྱིན་པ་ཙམ་གྱི་མི་ཆོག་པར་མཐུན་པའི་གསོ་སྦྱོང་སྦྱིན་དགོས་པའི་རྒྱུ་མཚན་ནི་མཐུན་པ་བསྒྲུབ་པའི་ཕྱིར་དེའི་གསོ་སྦྱོང་སྦྱིན་པས་དགེ་སློང་རང་བཞིན་དུ་གནས་པར་འགྱུར་ཏེ། ཇི་སྐད་དུ། གསོ་སྦྱོང་མེད་པར་རང་བཞིན་དུ་གནས་པ་ཉིད་མི་ཐོབ་བོ། །
དེ་བྱིན་ནས་བྱའོ། །
དེ་ནི་ལས་ཀྱིས་སོ། །
ཞེས་སོ། །
འདི་ནི་ཐོག་མར་ཀཽ་ཤམྦིའི་དགེ་སློང་ལ་སྦྱིན་པ་ཡིན་ལ། འདིའི་བསྔགས་ཚིག་ལ། ཀཽ་ཤམྦི་བའི་དགེ་སློང་འཁོར་དང་བཅས་པ་འདི་ལ་མཐུན་པ་སྩལ་ལགས་པས་ཞེས་སོགས་ཡོད་ཀྱང་། ལས་མངོན་སུམ་དུ་བྱ་བའི་ཡུལ་ནི་གཙོ་བོ་འཁོར་དང་བཅས་པའི་བཞིར་ལོང་བ་མ་ཡིན་གྱིས། དགེ་སློང་གཙོ་བོ་ཉིད་ལ་མངོན་སུམ་དུ་བྱ་བ་ཡིན་ཏེ། གསོལ་བཏབ་ཀྱི་ཚིག་ལ། བདག་ཀཽ་ཤམྦི་བའི་དགེ་སློང་ལ། ཞེས་སོགས་ལན་གསུམ་གྱིས་གསོལ་བཏབ་པར་གསུངས་པས་ཤེས་སོ། །
གཙོ་བོས་

༼༥༠༥༽
དངོས་སུ་གསོལ་བ་བཏབ་ཅིང་། དེ་ལ་གསོལ་བཞིའི་ལས་བྱས་པས་ཞབས་ལ་འཁོར་རྣམས་ལ་ཡང་མཐུན་པ་སྦྱིན་པ་སོགས་ཀྱིས་དོན་འགྲུབ་ཏེ། དགེ་སློང་རང་བཞིན་དུ་གནས་པར་འགྱུར་ཚུལ་ཤེས་དགོས་སོ། །
ཁ་ཅིག་ཚིག་ཙམ་ལ་འཁྲིས་ནས་ཚོགས་ཀྱིས་ཚོགས་ལ་ལས་ཆགས་པའི་ཤེས་བྱེད་དུ་འདྲེན་པ་ནི་མི་རིགས་སོ། །
གསོ་སྦྱོང་ཞེས་པ་འདི་ལ་པཎ་ཆེན་སོགས་ཀྱིས། བཀྲ་ཤིས་པའི་གསོ་སྦྱོང་དང་། གནོད་པ་བཟློག་པའི་གསོ་སྦྱོང་སྦྱིན་པ་འདྲེན་པར་མཛད་པ་མི་འཐད་དེ། རྒྱ་ཆེར་འགྲེལ་ལས། གསོ་སྦྱོང་ཞེས་བྱ་བས་ལས་ཅིག་བསྟན་ཏེ། མཐུན་པ་སྦྱིན་པ་ལ་གསོལ་བ་དང་བཞིའི་ལས་ཀྱིས་མཐུན་པའི་གསོ་སྦྱོང་སྦྱིན་པའོ། །
ཞེས་གསུངས་པའི་ཕྱིར། གཞན་དུ་ན་གསོ་སྦྱོང་ཐ་དད་པའི་ལས་གསུམ་བསྟན་པར་འགྱུར་རོ། །
སྤྱིར་གསོ་སྦྱོང་ལ་གསོ་སྦྱོང་བཅུ་བཞི་པ་དང་། བཅོ་ལྔ་བ་དང་། མཐུན་པའི་དང་། བཀྲ་ཤིས་པའི་དང་། གནོད་པ་བཟློག་པའི་གསོ་སྦྱོང་དང་ལྔ་གསུངས་པ་ལས། འདིའི་དངོས་བསྟན་ནི། མཐུན་པ་སྒྲུབ་པའི་ཕྱིར་དུ་དགེ་འདུན་གྱི་གསོལ་བཞིའི་ལས་ཀྱིས་མཐུན་པའི་གསོ་སྦྱོང་སྦྱིན་པ་ཡིན་ཏེ། འགྲེལ་པར་གསལ་ལོ། །
མུ་སྟེགས་ཅན་ལ་གནས་པ་སྦྱིན་པ་སོགས་ཕལ་ཆེར་གོ་སླ། བསྙེན་པར་རྫོགས་པར་བྱ་བ་དང་། ཞེས་པས་གསོལ་བཞིའི་སྒོ་ནས་བསྙེན་པར་རྫོགས་པའི་ལས་ཅིག་བསྟན། དེ་ལ་དབྱེ་ན་གཙོ་བོར་སྐྱེས་པ་བསྙེན་པར་རྫོགས་པར་བྱ་བ་ཕ་ཆོག་དང་། བུད་མེད་བསྙེན་པར་རྫོགས་པར་བྱ་བ་མ་ཆོག་གཉིས་སུ་ཡོད་དོ། །
དམིགས་བསལ་ལ་ཕ་ཚོགས་ཀྱིས་མ་ཆོག་དང་། མ་ཚོགས་

༼༥༠༦༽
ཀྱིས་ཕ་ཆོག་བྱར་རུང་ཞིང་། ཕ་ཆོག་ལ་བརྟེན་ནས་བུད་མེད་བསྙེན་པར་རྫོགས་པ་དང་། མ་ཆོག་ལ་བརྟེན་ནས་སྐྱེས་པ་བསྙེན་པར་རྫོགས་པ་ནི་ལས་མི་ཆགས་པ་མ་ཡིན་ཏེ། གཞུང་དུ། མཚན་གཞན་ལ་བརྟེན་པས་ནི་མ་ཡིན་ནོ། །
དགེ་སློང་དང་དགེ་སློང་མ་ཉིད་དག་གིས་ལས་གཞན་བྱེད་པས་མི་ཆགས་པ་མ་ཡིན་ནོ། །
ཞེས་དང་། དེའི་འགྲེལ་བར། དེའི་ཕྱིར་དགེ་སློང་མའི་ལས་ཀྱིས་ནི་དགེ་སློང་ཉིད་དུ་ཤེས་པར་བྱའོ། །
ཞེས་པ་ནས། དགེ་སློང་གི་ལས་ཀྱིས་ཀྱང་དགེ་སློང་མ་ཉིད་དུ་འགྱུར་བ་ཤེས་པར་བྱའོ། །
ཞེས་དང་། དོན་འདི་དག་ཐུགས་ལ་བཞག་ནས། ཀུན་མཁྱེན་ཆེན་པོས། དངོས་གཞི་གསོལ་བཞིའི་ལས་ཀྱི་ཚེ། །

ཚོགས་གཉིས་ཕན་ཚུན་སྣོར་བ་དང་། །
ལས་ཚིག་ཕན་ཚུན་སྣོར་བས་ཀྱང་། །
ཆགས་པ་ལས་གཞི་ཉིད་ལས་གསུངས། །
ཞེས་སོ། དེས་ན་ད་ལྟར་གྱི་མ་ཆོག་གི་སྒོ་ནས་བུད་མེད་བསྙེན་པར་རྫོགས་པ་ལ་གསང་སྟོན་གྱིས་བར་ཆད་དྲིས་པའི་འོག་ཏུ་དགེ་སློང་མའི་དགེ་འདུན་གྱིས་ཚངས་སྤྱོད་ལ་ཉེར་གནས་ཀྱི་སྡོམ་པ་ངེས་པར་བྱིན་དགོས་པར་གསུངས་ཤིང་། དེ་ལ་དམིགས་བསལ་གཞན་ཡང་མ་གསུངས་པས་བོད་དུ་བུད་མེད་བསྙེན་པར་རྫོགས་པ་བྱར་མི་རུང་བར་ཀུན་མཁྱེན་བླ་མ་བསོད་ནམས་སེངྒེ་བཞེད་པ་ནི་མདོ་དང་འགྲེལ་བའི་དགོངས་པ་དཔྱིས་ཕྱིན་པ་ཡིན་ནོ། །
མཁས་དབང་དམ་པ་དཔལ་གྱི་ཁྲི་ཤིང་གི་གསུངས་ལས། དགེ་སློབ་མ་ནི་མ་ཚོགས་ཀྱི། །
དགེ་འདུན་ཁོ་ནས་བསྒྲུབ་དགོས་ཕྱིར། །
བྷོ་ཊའི་ལྗོངས་འདིར་བུད་མེད་ལ། །
བསྙེན་རྫོགས་སྡོམ་པ་བཤོལ་ན་ལེགས། །
གསུངས་

༼༥༠༧༽
པ་ནི་བཤོལ་ན་ལེགས་པའི་བསྒྲུབ་བྱ་འཐད་ཀྱང་། བསྒྲུབ་བྱེད་དེ་འབྲེལ་མ་ཆགས་ཏེ། དགེ་སློབ་མའི་སྡོམ་པ་མ་ཐོབ་ཀྱང་མ་ཆོག་གི་སྒོ་ནས་བུད་མེད་བསྙེན་པར་རྫོགས་པ་ཡོད་པའི་ཕྱིར་ཏེ། དགེ་སློབ་མའི་སྡོམ་པ་མ་ཐོབ་པ་ལ་མ་ཆོག་གི་སྒོ་ནས་བསྙེན་རྫོགས་བྱས་ན། མཁན་མོ་ལ་ལྟུང་བྱེད་འབྱུང་བར་མདོ་རྩ་ལས་གསུངས་པའི་ཕྱིར། དེས་ན་དགེ་ཚུལ་མ་ཕ་ཆོག་གི་སྒོ་ནས་བསྙེན་པར་རྫོགས་པ་ཡོད་ཀྱང་། དེ་ལ་དགེ་སློང་མའི་དགེ་འདུན་ཡང་གསོག་པའི་ཚུལ་མཐུན་པ་ཙམ་དུ་དགོས་པར་འགྲེལ་པར་གསུངས་ཤིང་། གངས་རིའི་ལྗོངས་འདིར་དགེ་སློང་མའི་དགེ་འདུན་གྱི་སྡེ་མེད་པས་ལྗོངས་འདིར་བུད་མེད་བསྙེན་རྫོགས་ཀྱི་ལས་མ་མཛད་པ་རང་འདུལ་བ་དང་མཐུན་ཞིང་ལེགས་པ་ཡིན་ནོ། །
ལས་བརྒྱ་རྩ་གཅིག་པོ་དེ་ཀུན་བསྒྲེང་བ་ལ་སོགས་པས་མི་བྱ་བ་ནི་འདུག་པའི་སྤྱོད་ལམ་གྱི་བྱ་བ་ཡིན་ཏེ། ཇི་སྐད་དུ། ལས་ནི་འདུག་པ་ཉིད་ཀྱིས་སོ། །
ཞེས་སོ། །
འཇིགས་པ་ཆེ་སར་ལམ་ལ་འགྲོ་བཞིན་དུ་སོ་ཐར་གྱི་མདོ་འདོན་པའི་གསོ་སྦྱོང་བྱར་རུང་བར་འགྲེལ་བར་བཤད་དོ། །
གཉིས་པ་ལ་གཉིས་ཏེ། གང་ཟག་གི་ལས་དངོས་དང་ཞར་བྱུང་ངོ་། །
དང་པོ་ནི། གསང་སྟོན་གྱི་ལྐོག་ཏུ་བར་ཆད་དྲི་བ་དང་། ལས་སློབ་ཀྱི་དེ་མངོན་དུ་དྲི་བ་དང་། སྦྱིན་པའི་ལས་ཀུན་གྱི་སྔོན་དུ་དགེ་འདུན་ལ་གསོལ་བ་ལན་གསུམ་འདེབས་པ་རྣམས་དགེ་འདུན་དང་འབྲེལ་པའི་གང་ཟག་གི་ལས་སུ་འཇོག ཆོས་གོས་དང་། སྨན་དང་། ལྷུང་བཟེད་དང་། མཁོ་

༼༥༠༨༽
བའི་ཡོ་བྱད་ལ་སོགས་པ་བྱིན་གྱིས་བརླབས་པ་དང་། དགེ་བསྙེན་དང་། རབ་བྱུང་དང་། དགེ་ཚུལ་ནོད་པ་དང་། ལྟུང་བ་བཤགས་པ་དང་། དབྱར་གནས་པར་ཁས་ལེན་པ་དང་། དབྱར་ནང་དུ་མཚམས་ཀྱི་ཕྱིར་འགྲོ་བ་ན་ཞག་གཅིག་ལ་སོགས་པ་བྱིན་གྱིས་བརླབས་པ་དང་། འདུན་པ་དང་ཡོངས་དག་ལེན་པ་བསྐོས་པའི་དགེ་སློང་ལ་དེ་དང་དེ་འབུལ་བ་དང་། དགག་དབྱེ་བྱེད་པ་ལ་དག་པ་འབུལ་བ་དང་། དགག་དབྱེ་གོ་བར་བྱ་བ་ལ་སོགས་པ་གང་ཟག་རྐྱང་པའི་ལས་ཡིན་ཞིང་། བྱིན་གྱིས་རློབས་པ་པོ་ལ་སོགས་པའི་གང་ཟག་དེ་རང་ལས་རྒན་པས་ཕྱག་བྱ་བར་འོས་ན་ཕྱག་བྱ། བསྔགས་ཚིག་རྣམས་ནི་ལན་གསུམ་དུ་བརྗོད་དགོས་ཏེ། ཇི་སྐད་དུ། རང་གི་དོན་དུ་བསྔགས་ལན་གསུམ་བརྗོད་པར་བྱེད་པ་ཉིད་ན་དེ་འོས་པ་ཉིད་ལ་ཕྱག་བྱས་ཏེའོ། ཞེས་དང་། ལྷག་པོར་མ་གཏོགས་པ་རང་གི་དོན་གྱི་བསྔགས་བརྗོད་པ་ཡང་ངོ་། །
ཞེས་སོ། །
ཆོས་གོས་སོགས་རྫས་བྱིན་གྱིས་བརླབ་པ་དེ་དང་དེ་ཀུན་ཡུལ་དེའི་མདུན་དུ་བསྒྲེང་སྟེ་བྱ་བ་ཡིན་ཏེ། རྫས་བྱིན་གྱིས་བརླབས་པ་ཡང་ངོ་། །

ཞེས་པ་དང་། འགྲེལ་པར་བསྒྲེང་སྟེ་བྱའོ། །
ཞེས་སོ། །
ཆོས་གོས་དང་ལྷུང་བཟེད་དང་སྨན་ལ་སོགས་པ་རེག་ཏུ་རུང་བ་རྣམས་ནི་ཡུལ་དང་། བྱིན་བརླབས་ཞུ་བ་པོ་གཉིས་ཀའི་ལག་པ་གཡོན་པར་བཞག་ཏེ། གཉིས་ཀའི་ལག་པ་གཡས་པས་སྟེང་ནས་བཀབ་སྟེ་བྱ། སྨན་གྱི་བྱིན་བརླབས་དབྱུང་བ་ནི་དེ་དང་འདྲ་བར་བཤད། ལྷུང་བཟེད་ཀྱི་དབྱུང་བ་ནི་ལག་

༼༥༠༩༽
པ་ཡ་རེས་ཁ་ནས་བཟུང་སྟེ་བྱའོ། །
གསེར་དངུལ་ལ་སོགས་པ་རེག་ཏུ་མི་རུང་བ་དག་ནི་ཁྱིམ་པ་མདུན་དུ་འཇོག་ཏུ་བཅུག་ལ་དེས་ལས་ཚིག་མི་ཐོས་སར་སོང་བ་དང་ལྷག་པའི་ཡོ་བྱད་དུ་བྱིན་གྱིས་རློབས་པར་བྱ་སྟེ། །
ཇི་སྐད་དུ། བཟུང་བར་བྱ་བ་མ་ཡིན་པ་ཉིད་ལ་ནི་མདུན་དུ་བཞག་སྟེ་བྱའོ། །
ཞེས་སོ། །
གཉིས་པ་ཞར་བྱུང་ནི། ཆོས་གོས་བྱིན་གྱིས་རླབས་དབྱུང་བ་དང་། གསར་པ་བྱིན་གྱིས་བརླབས་པ་ནི། དགེ་སློང་གཞན་ཉེ་བར་མི་གནས་ན་རང་གི་ཡིད་ཀྱིས་རྣམ་པར་བརྟགས་པས་བྱིན་བརླབས་ཆགས་ཏེ། ཇི་སྐད་དུ། ཆོས་གོས་དབྱུང་བ་དང་། ཆོས་གོས་བྱིན་གྱིས་བརླབས་པ་ནི། ཉེ་བར་མི་གནས་ན་ཡིད་ཀྱིས་རྣམ་པར་བརྟགས་པས་ཆགས་སོ། །
ཞེས་དང་། དེའི་འགྲེལ་པར་ལུང་དྲངས་པ་ལས། དགེ་སློང་དག་ལྔ་པོ་འདི་དག་ནི་སེམས་བསྐྱེད་པས་འགྲུབ་པ་ཡིན་ཏེ། གསོ་སྦྱོང་དང་། དགག་དབྱེ་དང་། ཆོས་གོས་བྱིན་གྱིས་བརླབས་པ་དང་། ཆོས་གོས་རྣམ་པར་བརྟག་པ་དང་། གང་ཟག་གིས་མགྲོན་དུ་བོས་པའོ། །
ཞེས་གསུངས་སོ། །
རང་གཅིག་པོས་འཚོ་བའི་ཡོ་བྱད་ཀྱི་ཆོས་གོས་དང་། གོས་ལྷག་ལ་སོགས་པ་བྱིན་གྱིས་རློབས་པ་ན་དང་པོར་འདི་བྱིན་གྱིས་བརླབས་པར་བྱའོ་སྙམ་དུ་བསམ་ཞིང་ཚིག་ཏུ་བརྗོད་པ་ན་དགོངས་གསོལ་མི་བྱ་བར། ཚིག་གཞན་རྣམས་ལན་གསུམ་བརྗོད་པས་བྱིན་བརླབས་ཆགས་ཏེ། ཇི་སྐད་དུ། གཅིག་པོས་བྱིན་གྱིས་རློབས་ན་དེ་ལ་དང་པོར་བསམ་པ་བསྒྲུབ་ཅིང་ཚིག་ཏུ་བརྗོད་པར་བྱའོ། །
ཞེས་མདོ་འདིས་གསོ་སྦྱོང་དང་དགག་དབྱེ་རང་གཅིག་པུས་བྱིན་གྱིས་རློབས་པ་ཡང་བསྟན་པས་

༼༥༡༠༽
ཆོས་གོས་ལ་བྱ་བའི་ཚུལ་དེ་བཞིན་དུ་དང་པོར་འདི་བྱིན་གྱིས་བརླབས་སྙམ་དུ་བསམ་ཞིང་། བསྔགས་ཚིག་ལན་གསུམ་བརྗོད་པས་གསོ་དགག་བྱིན་གྱིས་བརླབས་པར་ཡིན་ནོ། །
མགྲོན་དུ་བོས་པ་ན་ཅང་མི་གསུངས་པས་དོན་གྱིས་ཁས་བླངས་པ་གྲུབ་སྟེ། འདི་ལ་བསྔགས་ཚིག་མེད་དོ། །
དེ་བཞིན་དུ་རང་གཅིག་པོས་སྣམ་སྦྱར་གྱི་རྒྱུ་སོགས་བྱིན་གྱིས་རློབས་པ་ན་དགོངས་གསོལ་བཞག་ནས། བདག་དགེ་སློང་མིང་འདི་ཞེས་བགྱི་བས་ཆོས་གོས་འདི་སྣམ་སྦྱར་དུ་བྱིན་གྱིས་བརླབས་སོ། །
ལན་གསུམ་བྱ། དེའི་འོག་གི་ཚིག་རྣམས་མི་དགོས། རང་གཅིག་པོས་བྱ་བ་འདི་ལ་མཇུག་ཏུ་ཐབས་ལེགས་མི་དགོས་པར་སེམས་སོ། །
སྣམ་སྦྱར་ལྟ་བུ་སྔ་མ་རྙིང་པར་གྱུར་ནས་གསར་པ་བྱིན་གྱིས་རློབས་པར་འདོད་ན་སྔ་མའི་བྱིན་རླབས་ཏེ་གོས་གཞན་ལ་ཕྱུང་ནས་གསར་པ་དེ་འཚོ་བའི་ཡོ་བྱེད་དུ་བྱིན་གྱིས་བརླབས་ནས་བཅང་སྟེ། ཇི་སྐད་དུ། སྔ་མ་མ་ཕྱུང་ན་ཕྱི་མ་མི་ཆགས་སོ། །
ཞེས་སོ། །
དེའི་ཚེ་ན་སྣམ་སྦྱར་རྙིང་པ་དེ་གཞན་ལ་བསྔོས་པའམ་ཡང་ན་རྣམ་བརྟགས་ཀྱི་ཆོ་གས་བྱིན་གྱིས་བརླབས་པར་བྱ་སྟེ། གཞན་དུ་ན་ཞག་བཅུ་འདས་པ་ན་གོས་ཞག་བཅུ་འཆང་བའི་སྤང་ལྟུང་བསྐྱེད་པར་འགྱུར་རོ། །
དེས་ན་སྟོན་པའི་རྗེས་འབྲང་རབ་ཏུ་བྱུང་བ་དག་ནི་ཡོ་བྱད་ཉུང་བ་དང་། གང་བྱུང་ཙམ་གྱིས་ཆོག་ཤེས་པར་བྱས་ནས་འདོད་པ་བསོད་སྙོམས་ཀྱི་མཐའ་སྤོང་བ་ལ་བསླབ་པར་བྱའོ། །
དགེ་འདུན་ལྷག་མའི་ལྟུང་བ་ཕྱིར་བཅོས་པའི་ཕྱིར་སྤོ་བ་སྤྱོད་པ་ལ་ཞུགས་

༼༥༡༡༽
གྱིས་ལས་བྱེད་པ་ན་ཚངས་སྤྱོད་ལ་ཉེར་གནས་ཀྱི་སྡོམ་པ་སྦྱིན་པའི་ལས་མ་གཏོགས་ལས་གཞན་ཕལ་ཆེར་ནི་ཉམས་སུ་མྱོང་བ་ལ་དབང་སྟེ། ཇི་སྐད་དུ། སྤོ་བ་བྱེད་པས་ནི་ཉེ་བར་གནས་པའི་སྡོམ་པ་ལས་གཞན་པའོ། །
ཞེས་སོ། །
འོན་ཀྱང་བསྒོ་བསྒྱུར་གྱི་ལྟུང་བ་བཅུ་པོ་གང་རུང་དང་བཅས་ན་གསོ་དགག་གི་ལས་མ་གཏོགས་ལས་གཞན་ཉམས་སུ་མྱོང་བར་མི་བྱ་སྟེ། ཇི་སྐད་དུ། བསྒོ་བ་ལས་བྱུང་བ་ཕྱིར་མ་བཅོས་པར་ལས་ཉམས་སུ་མྱོང་བར་མི་བྱའོ། །
གསོ་སྦྱོང་དང་དགག་དབྱེ་དག་ནི་མ་གཏོགས་སོ། །
ཞེས་སོ། །
གསོ་དགག་གི་ལས་ལ་དབང་བ་ནི་གསོ་དགག་གི་ཚེ་ལྟུང་བ་བྱིན་བརླབས་འབྱུང་ཞིང་། དེར་མ་ཟད་བཤགས་པས་ཕྱིར་བཅོས་པ་འབྱུང་བས་ཕྱིར་བཅོས་དང་ལྡན་པར་འགྱུར་པའི་ཆེད་དུ་གསོ་དགག་གི་ལས་ལ་དབང་བ་ཡིན་ནོ། །
བཞི་པ་ལྟུང་བ་ཕྱིར་བཅོས་ཚུལ་ཕྱིར་བཅོས་ཀྱི་གཞི་ལ་གཉིས་ཏེ། དངོས་དང་། དེ་ལས་འཕྲོས་པའི་གཞི་གཞན་བཤད་པའོ། །
དང་པོ་ལ་གསུམ། ནན་གཏུར་གྱིས་ཕྱིར་བཅོས་དང་། བཤགས་པས་ཕྱིར་བཅོས་དང་། སྤོ་མགུས་ཕྱིར་བཅོས་སོ། །
དང་པོ་ལ་སྤྱིར་བསྟན་པ། སོ་སོར་བཤད་པ། ནན་གཏུར་བྱས་པ་ལ་བཟོད་པ་བླང་བ་དང་གསུམ། དང་པོ་ལ་དྲུག་སྟེ། གཞི་གང་ལ་བྱ་བ། དགེ་འདུན་གང་གིས་བྱ་བ། དུས་ནམ་གྱི་ཚེ་བྱ་བ། དགོས་པ་གང་གི་ཕྱིར་བྱ་བ། ཆོ་ག་ཇི་ལྟ་བུས་བྱ་བ། ནན་གཏུར་དང་ས་གཞན་ན་གནས་པ་ལ་མུ་བཞི་རྩི་བའོ། །
དང་པོ་ནི། ནན་གཏུར་གྱི་ལས་བྱེད་དགོས་པའི་རྒྱུ་འཐབ་དཀྲོལ་བྱེད་པ་ལ་སོགས་པའི་གཞི་དེ་མ་ཞི་ཞིང་ཡོངས་སུ་མ་བཏང་བར་ཡིད་ཆེས་པར་ཤེས་ནས་གླེང་བར་བྱ་བ་

༼༥༡༢༽
འཐབ་དཀྲོལ་བྱེད་པ་དེ་ཡང་དགེ་འདུན་གྱི་མངོན་སུམ་དུ་འདུག་ན་དེའི་ཚེ་དེ་ལ་དགེ་འདུན་གྱི་ནན་གཏུར་གྱི་ལས་བྱ་བར་འོས་པ་ཡིན་ལ། དེ་ལ་གླེང་བ་པོ་མ་བྱུང་ན་དགེ་འདུན་གྱིས་དེ་བསྐོ་བར་བྱ་ཞིང་། བསྐོས་པ་དེས་གླེང་བྱའི་ཡུལ་དེ་འོག་ཏུ་བཞག་ཅིང་ཤུད་པ་ཉིད་དུ་རྣམ་པར་བཞག་པ་ནི་ནན་གཏུར་ཡིན་ནོ། །
གལ་ཏེ་དགེ་འདུན་འདུས་པར་མངོན་སུམ་དུ་ནན་གཏུར་གྱི་ཡུལ་དེ་མི་ཡོང་ན། འཐབ་དཀྲོལ་གྱི་རྒྱུ་བྱས་པར་གྲགས་པ་བརྗོད་ལ། སྡིགས་པ་ལ་སོགས་པའི་ནན་གཏུར་གྱིས་ལས་བྱས་པ་ཡིན་ནོ། །
ཇི་སྐད་དུ། གཞི་མ་ཞི་པར་ཤེས་ནས་གླེང་བ་པོས་སོ་སོར་ཤེས་པར་བྱས་ཤིང་མངོན་སུམ་དུ་འཇོག་པ་ལ་ནན་གཏུར་གྱི་ལས་བྱའོ། །
གླེང་བ་པོ་རང་མ་བྱུང་ན་དགེ་འདུན་གྱིས་གླེང་བར་བྱའོ། །
འདུ་བ་མི་སྟེར་ན་གྲགས་པ་ཙམ་གྱིས་སོ། །
ཞེས་གསུངས་སོ། གཉིས་པ་ནི། ཚུལ་ཁྲིམས་རྣམ་པར་དག་པས་ཁ་སྐོང་གི་ཆོས་དང་ལྡན་ཞིང་ཡུལ་དེ་ལ་ཞེ་འཁོན་དང་བཅས་པ་མ་ཡིན་པ། བརྩེ་བས་རྗེས་སུ་འཛིན་པའི་ཐུགས་དགོངས་རྣམ་པར་དག་པ་དང་ལྡན་པའི་དགེ་འདུན་གྱིས་སོ། །
གསུམ་པ་དབྱར་གྱི་ནང་དུ་ལྟུང་བ་མི་གླེང་བས་དབྱར་གནས་པའི་དུས་མ་ཡིན་ཞིང་། དགེ་འདུན་བྱེ་འགྱུར་གྱི་དགག་བྱ་མེད་པའི་དུས་སུའོ། །
བཞི་པ་ནི། སྔར་བྱས་ཀྱི་བྱ་བ་ངན་པ་འཕྲོ་གཅོད་པ་དང་། ཕྱིར་བཅོས་ལ་གཞུག་པའི་ཆེད་དུའོ། །
ལྔ་པ་ནི། གླེང་དྲན་དང་གཞམ་བསྒོ་མ་བྱས་པ་ལ་ནན་གཏུར་གྱི་ལས་མི་ཆགས་པས། ཐོག་མར་གཞམ་བསྒོ་བྱས་ནས་དེ་ཆགས་པ་ལ་གསོལ་བ་དང་བཞིའི་ནན་གཏུར་གྱི་ལས་བྱ་ཞིང་། ཡུལ་དེས་དགེ་འདུན་གྱི་མངོན་སུམ་དུ་མ་འོངས་ན་

༼༥༡༣༽
གོ་བར་བྱེད་པས་མཇུག་ཏུ་བསྒྲགས་པར་ཡང་བྱ་དགོས་སོ། །
དྲུག་པ་ནི། ནན་གཏུར་གྱི་ལས་བྱས་པ་ཡིན་ལ། དམན་པའི་ས་ན་གནས་པ་མ་ཡིན་པའི་མུ་ནི་གསོ་སྦྱོང་བཞག་པ་དང་། དགག་དབྱེ་བཞག་པ་ལྟ་བུ་ཡིན་ཏེ། དེ་གཉིས་ནི་ནན་གཏུར་གྱི་ལས་ཀྱི་གསོ་དགག་བཞག་པ་ཡིན་ཞིང་། དམན་པའི་ས་གཞན་ན་གནས་པ་མ་ཡིན་ནོ། །

དམན་པའི་ས་ན་གནས་པ་ཡིན་ལ་ནན་གཏུར་མ་བྱུང་བའི་མུ་ནི་སྤོ་བ་སྤྱོད་པ་དང་མགུ་བ་སྤྱོད་པ་ལྟ་བུ་ཡིན་ཏེ། དེ་གཉིས་ལ་ནན་གཏུར་གྱི་ལས་གང་ཡང་མ་བྱུང་བས་སོ། །
གཉིས་ཀ་ཡིན་པའི་མུ་ནི། སྡིགས་པ་ལ་སོགས་པའི་ནན་གཏུར་བཞི་པོ་གང་རུང་དང་། གནས་དབྱུང་བྱས་པ་ལྟ་བུའོ། །
གཉིས་ཀ་མ་ཡིན་པ་ནི། དགེ་སློང་ས་རང་བཞིན་དུ་གནས་པ་རྣམས་སོ། །
གཉིས་པ་སོ་སོར་བཤད་པ་ལ་བཅུ་ལས། དང་པོ་སྡིགས་པ་ནན་གཏུར་ནི། འཐབ་དཀྲོལ་བྱེད་པ་ལ་བྱ་བ་འདི་ཐོང་ཞིག མི་གཏོང་ན་གནས་ནས་དབྱུང་བར་བྱའོ། ཞེས་སྡིགས་པར་བྱེད་པའི་གསོལ་བཞིའི་ལས་བྱེད་པའོ། །
སྨད་པ་ནན་གཏུར་ནི་དགེ་འདུན་ལྷག་མའི་ལྟུང་བ་བྱུང་བ་ཕྱིར་མི་འཆོས་པར་བཞི་ཚུན་བཏུང་ནས་བྱེད་པ་ལ་སྨོད་པར་བྱེད་པའི་གསོལ་བཞིའི་ལས་བྱེད་པའོ། །
བསྐྲད་པ་ནན་གཏུར་ནི། ཁྱིམ་པའི་ནང་དུ་བུད་མེད་དང་ལྷན་ཅིག་རྩེད་འཇོ་འཆར་གཡང་ལ་སོགས་པ་ཁྱིམ་པ་སུན་འབྱིན་གྱི་སྤྱོད་པ་བྱེད་པ་ལ་གནས་དེ་ནས་སྐྲོད་པའི་གསོལ་བཞིའི་ལས་བྱེད་པའོ། །
ཕྱིར་འགྱེད་ནན་གཏུར་ནི། དག་སློང་གང་ཁྱིམ་པ་ལ་མཐོ་འཚམས་པ་དང་། དེས་མཚོན་ནས་དགེ་

༼༥༡༤༽
སློང་དང་། དགེ་སློང་མ་སོགས་སྡེ་ལྔ་པོ་གང་ལ་མཐོ་འཚམས་པས་བརྙས་ཐབས་བྱེད་པ་ལ་དེ་ལས་ཕྱིར་ལྡོག་པའི་ཕྱིར་ལས་ཀྱི་མཐའ་ནི་མ་གཏོང་གི་བར་དུ་དགེ་འདུན་གྱི་མཛའ་གཅུགས་དང་། དགའ་བའི་དངོས་པོ་ལས་ཕྱིར་འགྱེད་པའི་གསོལ་བཞིའི་ལས་བྱེད་པ་ཡིན་ནོ། །
ཇི་སྐད་དུ། འཐབ་དཀྲོལ་བྱེད་པ་ལ་ལས་ཀྱིས་སྡིགས་པར་བྱའོ། །
དགེ་འདུན་ལྷག་མའི་ལྟུང་བ་ཕྱིར་མི་བཅོས་པར་རྒྱུན་དུ་བྱེད་པ་ལ་ནི་སྨད་པའོ། །
ཁྱིམ་སུན་འབྱིན་པ་ལ་ནི་བསྐྲད་པའོ། །
ཞེས་དང་། ཁྱིམ་པ་ལ་བརྙས་ཐབས་བྱེད་པ་ལ་ནི་ཕྱིར་འགྱེད་པའོ། །
ཞེས་སོ། །
གནས་ནས་དབྱུང་བ་ལ་ལྟུང་བ་ཕྱིར་མི་འཆོས་པ་གནས་ནས་དབྱུང་བ། ལྟུང་བ་མ་མཐོང་ངོ་ཟེར་བྎ སྡིག་ལྟ་མི་གཏོང་བྎ འཐབ་དཀྲོལ་བྱེད་པ་འབད་པས་ལྡོག་ཀྱང་མ་ལྡོག་ནྎ རྣམ་པར་གཏན་ལ་འབེབ་པའི་རྩོད་པ་ཉེ་བར་མ་ཞི་ནྎ འཐབ་དཀྲོལ་གྱི་རྒྱུ་མི་གཏོང་ཞིང་ཉེ་བར་བསྒྲུབ་པྎ དགེ་སློང་མ་རྣམས་དང་འདྲེ་ཞིང་གནས་པ་གནས་ནས་དབྱུང་བ་དང་བདུན་ཡོད་དེ། ཇི་སྐད་དུ། ལྟུང་བ་གྲགས་པ་ཕྱིར་མ་བཅོས་པ་བསྡམས་པས་ཕྱིར་བཅོས་སུ་མི་རུང་བ་དང་། མ་མཐོང་ངོ་ཟེར་ཞིང་ཕྱིར་འཆོས་པ་རྗེས་སུ་བསྒྲུབ་པར་མི་འདོད་པ་དང་། སྡིག་པ་ཅན་གྱི་ལྟ་བ་མི་གཏོང་བ་ལ་ནི་གནས་ནས་དབྱུང་བར་བྱའོ། །
ཞེས་དང་། འཐབ་དཀྲོལ་ལ་འབད་པས་མ་ལྡོག་ན་ཉེ་བར་ཞི་བར་བྱ་བའི་ཕྱིར་གནས་ནས་དབྱུང་བར་བྱའོ། །
རྣམ་པར་གཏན་ལ་འབེབས་པ་ལས་གྱུར་པ་ལ་ཉེ་བར་ཞི་བས་སོ། །
འཐབ་དཀྲོལ་གྱི་རྒྱུ་ཉེ་བར་བསྒྲུབ་པ་

༼༥༡༥༽
ཡང་གནས་ནས་ཕྱུང་བར་བྱ་བ་ཉིད་དོ། །
དགེ་སློང་མ་རྣམས་དང་འདྲེ་ཞིང་གནས་པ་ལ་ཡང་གནས་ནས་ཕྱུང་བར་བྱའོ། །
ཞེས་སོ། །
གནས་ཕྱུང་བདུན་པོ་དེ་རེ་ཞིག་ལ་གཙུག་ལག་ཁང་ཐ་མ་ཅིག་ཏུ་བཞག་ནས་དགེ་སློང་རང་བཞིན་དུ་གནས་པ་དང་ལྷན་ཅིག་གནས་པ་དང་ལོངས་སྤྱོད་པ་ལ་མི་དབང་ཞིང་། སླར་བཟོད་པ་གསོལ་བ་ན་དང་པོར་བཟོད་པ་སྦྱིན། དེ་ནས་མཐུན་པ་སྦྱིན། དེ་ནས་མཐུན་པའི་གསོ་སྦྱོང་སྦྱིན་པས་ས་རང་བཞིན་དུ་གནས་པ་ཐོབ་པར་སྔར་བཤད་པ་ལྟར་རོ། །
འགའ་ཞིག་ལ་གནས་དབྱུང་ཐོབ་ཀྱང་དེ་ལ་གྲགས་པ་ཆེན་པོ་དང་། འཁོར་མང་བ་ལ་སོགས་པའི་བསོད་ནམས་ཆེན་པོ་ཡོད་པའམ། སྡེ་སྣོད་འཛིན་པ་ཡིན་ན་དེ་ལ་གནས་དབྱུང་མི་བྱ་སྟེ། བྱས་ན་སྦོམ་པོ་འབྱུང་ཞིང་དགེ་འདུན་བྱེ་འགྱུར་གྱི་དགག་བྱ་ཡང་ཡོད་དོ། །

ཇི་སྐད་དུ་ཚིག་ལེར། མདོ་སྡེ་འདུལ་བ་མ་མོ་རྣམས། །
མཁས་ཤིང་གྲགས་དང་ལྡན་པ་དང་། །
བསོད་ནམས་ཆེན་པོ་ལ་སོགས་པ། །
བསྐྲད་ཅིང་བཀར་བར་འོས་པ་མིན། །
གང་ཕྱིར་འདི་དག་མུ་སྟེགས་ཀྱི། །
རི་དགས་བསྐྲག་བྱེད་སེངྒེའི་བུ། །
འདི་དག་ཁྱིམ་པར་གྱུར་ན་ཡང་། །
སྟོན་པའི་བློ་ཡིས་རབ་དད་བསྐྱེད། །
འདི་དག་རྣམས་ཀྱི་གཙུག་ལག་ཁང་། །
མཛེས་བྱེད་ཁྱུ་མཆོག་སྒྲ་སྒྲོགས་ཤིང་། །
དེ་བས་འདི་དག་སྨད་ན་ནི། །
རང་གི་བསྟན་པ་སྨད་པ་ཡིན། །
ཞེས་སོ། །
སྔར་བཤད་པའི་ནན་གཏུར་བཞི་ནི་གནས་དབྱུང་མ་ཡིན་ཞིང་། དེ་དག་གི་མཐའ་ལ་མ་བཏང་ན་གནས་དབྱུང་འཇུག་པ་ཡིན་ནོ། །
བསྐྲད་པ་ནན་

༼༥༡༦༽
གཏུར་ནི། ཁྱིམ་པ་སུན་འབྱིན་གྱིས་སྤྱོད་པ་བྱས་པའི་གནས་དེ་ནས་བསྐྲད་པ་ཡིན་གྱིས། དགེ་འདུན་གྱི་གནས་ནས་བསྐྲད་པ་མ་ཡིན་ནོ། །
ཕམ་པ་བྱུང་བ་ནི། གཙུག་ལག་ཁང་གཞན་དུ་ཡང་མི་བཞག་པར་མཚམས་ཀྱི་ཕྱི་རོལ་དུ་བསྐྲད་པར་བྱ་ཞིང་། བཟོད་པ་གསོལ་ན་འཆབ་མེད་བྱུང་བ་ལ་བཟོད་པ་ལེན་ཞིང་ཡལ་བར་མི་འདོར་ཏེ། ཇི་སྐད་དུ། ཚུལ་ཁྲིམས་འཆལ་པ་བསྐྲད་པར་བྱའོ། །
འདི་ལ་དགེ་འདུན་དབང་ངོ་། །
དེས་དེ་ཡལ་བར་མི་འདོར་རོ། །
བསྙིལ་བ་ལ་བཟོད་པར་བྱ་བ་ཉིད་དོ། །
ཅེས་སོ། །
འཆབ་མེད་ཡིན་ཡང་དགྲ་བཅོམ་པ་བསད་པ་ལྟ་བུ་ལ་ནི་ཡལ་བར་མི་འདོར་བའི་ཐབས་མེད་དེ། དེ་ལ་ཆད་པ་ལས་ཀྱི་བསླབ་པ་སྦྱིན་མི་འོས་པའི་ཕྱིར་ཏེ། བསླབ་པ་བྱིན་པའི་དགོས་པ་ནི་ཚེ་འདི་ལ་རྣམ་པར་གྲོལ་བ་ཐོབ་པའི་ཆེད་ཡིན་ལ། མཚམས་མེད་བྱས་པས་རྣམ་པར་གྲོལ་བ་ཐག་རིང་དུ་བྱས་པའི་ཕྱིར་ཏེ། མཛོད་ལས། མཚམས་མེད་སྦྱོར་བ་བྱས་པ་ལ། །
འདོད་ཆགས་བྲལ་འབྲས་མི་སྲིད་དོ། །
ཅེས་གསུངས་པའི་ཕྱིར། གསོ་སྦྱོང་བཞག་པ་སོགས་ནི་ལྟུང་བ་གླེང་ཀྱང་སྐབས་མི་འབྱེད་པ་དང་། སྐབས་ཕྱེ་ཡང་མཉན་པར་མི་བྱེད་པའི་གང་ཟག་ལ་གསོ་སྦྱོང་གི་དུས་སུ་གསོ་སྦྱོང་འཇོག་པ་དང་། དགག་དབྱེའི་དུས་སུ་དགག་དབྱེ་འཇོག་པའི་ནན་གཏུར་གྱི་ལས་བྱེད་པ་ཡིན་ཞིང་། གསོལ་བ་དང་བརྗོད་པ་བཞག་པ་ནི་ལས་བྱེད་པའི་དུས་སུ་གསོལ་བ་དང་བརྗོད་པའི་ལས་ལ་འོང་དུ་མི་བཞུགས་པའོ། །
དགེ་ཚུལ་བསྙིལ་བ་ནི་སྡིག་ལྟ་ཅན་གྱི་དགེ་ཚུལ་ལ་

༼༥༡༧༽
ལྡོག་བྱེད་ཀྱི་རྐྱེན་ལྔས་ལྡོག་ཀྱང་མི་གཏོང་བ་གནས་ནས་དབྱུང་བ་ལྟ་བུའོ། །
བཅུ་བ་ལྷུང་བཟེད་ཁ་ཕུབ་པ་ནི་དགེ་འདུན་ལ་ཡང་དག་པ་མ་ཡིན་པའི་བཀུར་བ་འདེབས་པའི་ཁྱིམ་པ་དེའི་ཁྱིམ་དུ་འགྲོ་བ་དང་སྟན་ལ་འདུག་པ་དང་། དེས་སྦྱིན་པའི་ཟས་ལ་ལོངས་སྤྱོད་པར་མི་བྱ་བ་དང་། དེར་བསོད་སྙོམས་བསླང་བར་མི་བྱ། ཆོས་བསྟན་པར་མི་བྱ་སྟེ། མདོར་ན་དེར་ལྷུང་བཟེད་ཁ་བཟེད་པར་མི་བྱ་བས་ན་ཁ་ཕུབ་པ་ཞེས་བྱའོ། །
གསུམ་པ་ནན་གཏུར་བྱས་པ་ལ་བཟོད་པ་བླང་བ་ནི། ནན་གཏུར་དང་པོ་བཞི་པོ་གང་རུང་བྱས་ནས་སླར་བཟོད་པ་འབུལ་དུ་བཞུགས་ཅིང་ཞེ་ཐག་པ་ནས་བཟོད་པ་འབུལ་བར་འདོད་ན། དགེ་འདུན་གྱིས་བཟོད་པ་ལེན་པར་རིགས་ཏེ། དེ་ཡང་བཟོད་པ་སྦྱིན་པའི་སྔོན་དུ་དགེ་འདུན་ལ་གསོལ་བ་ལན་གསུམ་གདབ། དེ་ནས་དགེ་འདུན་གྱིས་གསོལ་གཞིའི་ལས་ཀྱིས་བཟོད་པ་སྦྱིན་པས་ནན་གཏུར་གྱི་གཞིར་གྱུར་བའི་ཉེས་པ་དག་པ་ཡིན་ནོ། །
ཇི་སྐད་དུ། རྒྱུ་ལས་ཕྱིར་ལྡོག་པ་བཟོད་པ་གསོལ་བ་ལའོ། །
ཞེས་སོ། །
གཉིས་པ་བཤགས་པས་ཕྱིར་བཅོས་ལ་ལྔ་སྟེ། ཡུལ། གང་ཟག བསམ་པ། ཆོ་ག དགོས་པའོ། དང་པོ་ནི། བག་བསྒྱུར་གྱི་ལྟུང་བ་བཅུ་ནི། མཚམས་ནང་དེར་གནས་པའི་དགེ་འདུན་ཐམས་ཅད་ལ་ཕྱིར་བཅོས་ཤིང་བཤགས་པ་དང་། ལྟུང་བ་རིག་པར་བྱ་བ་ཉིད་ཀྱང་ཐམས་ཅད་ལ་བྱ་བ་ཡིན་ལ། སོ་སོར་བཤགས་པར་བྱ་བ་ནི། དགེ་སློང་གཅིག་གམ་ཡང་ན་གཉིས་སམ་གསུམ་ལ་སོགས་པ་ལ་ཐོས་པར་བྱ་ཞིང་སྨྲེ་དངགས་འདོན་པའི་རྣམ་པས་སོ་སོར་བཤགས་པར་བྱ་བ་ཡིན་གྱིས། བཤགས་

༼༥༡༨༽
པ་དངོས་ནི་མ་ཡིན་ནོ། །
ཇི་སྐད་དུ། བསྒོ་བ་ལས་བྱུང་བ་རྣམས་ནི་དགེ་འདུན་ཐམས་ཅད་ལའོ། །
སོ་སོར་བཤགས་པར་བྱ་བ་ནི། གནས་དེར་ཚོགས་པ་ལའོ། །
ཞེས་སོ། །
སྤང་བའི་ལྟུང་བྱེད་ནི། ལྟུང་བ་འབྱུང་བའི་རྒྱུར་གྱུར་པའི་རྫས་དེ་སྤངས་པ་དང་། ཡང་ན་དེ་དང་ཞག་གཅིག་ཙམ་བྲལ་བར་བྱ་བ་སྔོན་དུ་བཏང་སྟེ་བཤགས་པ་བྱས་ན་ལྟུང་བ་ལས་ལྡང་བར་འགྱུར་ཏེ། ཇི་སྐད་དུ། སྤང་བ་ལས་ནི་སྤངས་བ་དང་བྲལ་བ་ལས་སྔོན་དུ་གཏོང་བ་ལས་སོ། །
ཞེས་སོ། །
དགེ་འདུན་ལྷག་མར་གཏོགས་པའི་སྦོམ་པོ་ལྕི་བ་ལས་སུ་རུང་བའི་ཡན་ལག་གི་རྣམ་པ་ལ་རྩལ་བ་ལ་སོགས་པ་ལྟ་བུ་ལ། མཚམས་ནང་དེར་གཏོགས་པའི་དགེ་འདུན་ཉུང་མཐའ་དགེ་སློང་ལྔ་ནས་ཇི་ཙམ་ཡོད་པ་ཐམས་ཅད་ལ་གཤགས་པར་བྱ། ལྷག་མར་གཏོགས་པའི་སྦོམ་པོ་ཡོང་བ་ལས་སུ་མི་རུང་བའི་ཡན་ལག་གི་རྣམ་པ་ཉེས་པ་ལྟ་བུ་ལ་དགེ་སློང་གཅིག་གི་མདུན་དུ་བཤགས་པར་བྱ། ཕམ་པར་གཏོགས་པའི་སྦོམ་པོ་ལྕི་བ་ཡན་ལག་མ་ཚང་བའི་རྫས་མང་པོ་བརྐུས་པ་དང་། རྟེན་བྱ་མཐུ་མེད་པར་ཁུ་བ་འབྱིན་པ་ལྟ་བུ་ལ་མཚམས་དེར་གཏོགས་པའི་དགེ་འདུན་ནམ། གཞན་ནས་ཁ་བསྐང་ཀྱང་རུང་ཉུང་མཐའ་དྲུག་གི་ཚོགས་ནས་མང་མཐའ་དེར་ཚོགས་པ་ཐམས་ཅད་ལ་བཤགས་པར་བྱ། ཕམ་པར་གཏོགས་པའི་སྦོམ་པོ་ཡང་བ་འཛག་སྣོད་དུ་ཁུ་བ་ཕྱུང་བ་དང་། རྩྭ་དང་ཕུབ་མ་ལ་སོགས་པ་བརྐུས་པ་ལྟ་བུ་ལ་དགེ་སློང་བཞི་ལ་སོགས་པ་ལ་བཤགས་བ་བྱས་པས་ལྟུང་བ་ལས་ལྡང་བར་འགྱུར་ཏེ། ཇི་སྐད་དུ། ལྷག་མ་དང་བཅས་པར་གཏོགས་

༼༥༡༩༽
པའི་སྦོམ་པོ་ལྕི་བ་ལས་ནི་དགེ་འདུན་ལྔ་ལ་སོགས་པ་ཐམས་ཅད་ལའོ། །
ལྷག་མ་མེད་པར་གཏོགས་པའི་སྦོམ་པོ་ལྕི་བ་ལས་ནི་མ་བཅད་པ་ལྷག་པ་ལའོ། །
ཡང་བ་དེ་ལས་ནི་བཞི་ལ་སོགས་པ་ལའོ། །
ཞེས་སོ། །
བཤགས་ཡུལ་གྱི་དགེ་འདུན་དེ་རང་གི་བཤགས་བྱའི་ལྟུང་བ་དེ་དང་མི་ལྡན་པ་དགོས་ཏེ། དེ་དང་ལྡན་ན་དྲི་མས་དྲི་མ་བཀྲུར་མི་རུང་བ་ལྟར་བཤགས་ཡུལ་དུ་མི་རུང་བར་བཤད་དོ། །
དཔེར་ན་དགེ་འདུན་ལྷག་མ་ལ་སྤོ་མགུ་སྤྱད་ཚར་ནས་བཤགས་པར་བྱ་བར་སློབ་པ་ན་བཤགས་ཡུལ་དེ་ཕམ་པ་མ་བྱུང་བ་གཞིར་བཞག་གི་སྟེང་དུ་དགེ་འདུན་ལྷག་མའི་སྡེ་ཚན་གྱི་ལྟུང་བས་མ་གོས་ན་བཤགས་ཡུལ་མཆོག་ཡིན། དེ་འདྲ་མེད་ན་རང་གིས་གང་བཤགས་པར་བྱ་བའི་ལྟུང་བ་རིགས་མཐུན་དེས་མ་གོས་ན་བཤགས་ཡུལ་དུ་འོས་ཤིང་སྤང་ལྟུང་སོགས་ལ་ཡང་དེ་བཞིན་དུ་ཤེས་པར་བྱའོ། །
ཇི་སྐད་དུ། ཁ་ན་མ་ཐོ་བ་མི་མཐུན་པ་ལའོ། །
སྡེ་ཚན་ལས་སོ། །
མེད་ན་ལྟུང་བ་ལས་སོ། །
ཞེས་སོ། གཉིས་པ་གང་ཟག་ནི། རང་རྒྱུད་ལ་ལྟུང་བ་བྱུང་ཞིང་། བྱང་བ་ལྟར་དྲན་པའི་དགེ་སློང་གིས་བཤགས་པ་བྱེད་པ་ཡིན་ནོ། །
གསུམ་པ་བསམ་པ་ནི། ཞེ་ཐག་པ་ནས་བཤགས་པར་འདོད་ཅིང་། སྔར་བྱས་ལ་འགྱོད་པ་དང་། ཕྱིན་ཆད་མི་བྱེད་པའི་སྡོམ་སེམས་ཀྱིས་བཤགས་དགོས་ཏེ། སྡོམ་སེམས་མེད་ན་ལྟུང་བ་ལས་ལྡང་མི་ནུས་པའི་ཕྱིར་ཏེ། ལུང་ལས། ང་ནི་བསམ་པས་ལྟུང་བ་ལས་ལྡང་བར་སྨྲའི། ཆད་པའི་ལས་ཀྱི་ནི་མི་སྨྲའོ། །
ཞེས་གསུངས་པའི་ཕྱིར། བཞི་བ་ཆོ་ག་ནི། བཤགས་པའི་ཚིག་

༼༥༢༠༽
རྣམས་འགྲེལ་པར་འབྱུང་བ་གོང་བུ་བཤད་ཟིན་ཏོ། ཁ་ཅིག་གིས་འདིར་བཤགས་ཡུལ་ལ་ཁྱད་ཆོས་དགུ་བགྲངས་པའི་ནང་དུ་འགྲོ་མིན་བཞི་དང་བྲལ་ཅེས་བྲིས་པ་ནི་འགྲོ་བ་བཞི་དང་བྲལ་བ་ཟེར་དགོས་རྒྱུ་ལ་གོ་ལྡོག་པ་ཡིན་ཏེ། ཡི་གེ་པས་ནོར་བ་ལས་འོས་མེད་དོ། །
གཞུང་ལས་ཀྱང་། འདུན་པ་དང་ཞེ་སྡང་དང་། གཏི་མུག་དང་། འཇིགས་པས་འགྲོ་བ་དང་བྲལ་བ། བྱས་པ་དང་མ་བྱས་པ་དྲན་པར་ནུས་པ། སྤྲོ་བར་བྱ་སྟེ་བསྐོ་བའོ། །

ཞེས་གསུངས་པས། གང་ལ་བསྐོ་བའི་ཡུལ་དང་། བཤགས་ཡུལ་གྱི་ཁྱད་པར་ནི་འགྲོ་བ་བཞི་དང་བྲལ་བ་དགོས་པར་བསྟན་ནོ། །
ལྔ་པ་དགོས་པ་ནི། བཤགས་པ་བྱས་པས་ལྟུང་བ་དང་། དེའི་རྣམ་སྨིན་དག་པར་གྱུར་ཏེ། ཉེས་པ་མི་འཕེལ་ཞིང་གཉེན་པོ་བསླབ་པ་གོང་ནས་གོང་དུ་འཕེལ་བར་འགྱུར་པ་ཡིན་ནོ། །
གསུམ་པ་སྤོ་མགུ་སྤྱོད་ཚུལ་ནི། དགེ་འདུན་ལྷག་མ་བཅབ་པའི་ཉེས་པ་དང་ལྡན་པའི་དགེ་སློང་ལ་བཅབ་ཉེས་འདག་པའི་ཕྱིར་དུ་བཅབ་པའི་ཞག་གྲངས་དང་མཐུན་པར་དགེ་འདུན་གྱི་གཡོག་འབའ་ཞིག་བྱེད་པའི་ཚུལ་གསོལ་བཞིའི་ལས་ཀྱི་སྦྱིན་པ་ནི་སྤོ་བ་སྦྱིན་པ་དང་། སྤོ་བ་དེ་བྱེད་པའི་རིང་ལ་དགེ་འདུན་ལྷག་མའི་ལྟུང་བ་རིགས་མཐུན་བྱུང་ན་སྔར་ཞག་གྲངས་ཇི་ཙམ་སོང་བ་དེ་མི་བགྲང་བར་གཞི་ནས་བསྐྱར་ཏེ་སྤོ་བ་སྦྱིན་པ་ནི། གཞི་ནས་སྤོ་བ་དང་། ཡང་ལྟུང་བ་རིགས་མཐུན་གསུམ་པ་བྱུང་ན་སླར་ཡང་སྤོ་བ་སྦྱིན་པ་ནི། ཡང་སྤོ་བ་སྦྱིན་པ་ཞེས་བྱ་བ་ཡིན་ནོ། །
དེ་བཞིན་དུ་སྤོ་བ་སྤྱད་ཟིན་བཅབ་པའི་ཉེས་པ་དག་པའམ་ལྟུང་བ་བྱུང་ཀྱང་བཅབ་པའི་ཉེས་པ་མ་བྱུང་ན་མགུ་བ་སྦྱིན་

༼༥༢༡༽
པར་བྱ་སྟེ། དགེ་སློང་ཕ་ལ་ཞག་དྲུག་དང་། དགེ་སློང་མ་ལ་ཟླ་བ་ཕྱེད་ཀྱི་བར་དུ་དགེ་འདུན་མཉེས་པའི་གཡོག་འགའ་ཞིག་བྱེད་པའི་མགུ་བ་གསོལ་བཞིའི་ལས་ཀྱིས་སྦྱིན་པར་བྱ་སྟེ། ཇི་སྐད་དུ། དགེ་འདུན་ལས་ཞག་དྲུག་མགུ་བར་བྱ་བ་མནོས་ཏེ་སྤྱད་པ་ལའོ། །
དགེ་སློང་མས་ནི་ཟླ་བ་ཕྱེད་དོ། །
ཅེས་དང་། དེ་གཉིས་ལས་ཀྱིས་སྦྱིན་ནོ། །
ཞེས་སོ། །
མགུ་བ་སྤྱོད་པའི་རིང་ལ་ཡང་ལྟུང་བ་རིགས་མཐུན་གཉིས་པ་དང་གསུམ་པ་བྱུང་ན་གཞི་ནས་མགུ་བ་དང་། སླར་ཡང་མགུ་བ་སྦྱིན་པ་བྱ་དགོས་སོ། །
སྤོ་བ་སྤྱད་ཟིན་ནས་མགུ་བ་མ་ཕོག་པ་ལ་སྤོ་ལྡན་དང་། མགུ་བ་སྤྱད་ཚར་ནས་རང་བཞིན་དུ་གནས་པར་མ་དབྱུང་པ་ནི་མགུ་ལྡན་ཞེས་བྱ་སྟེ། ས་གཞན་ན་གནས་པ་ཉེར་ལྔའི་ནང་ཚན་ཡིན་ནོ། །
ལྷག་མ་བཅབ་ཉེས་བྱུང་བའི་ཚད་ནི། གང་ལ་ལྟུང་བ་གོ་བར་བྱ་ཡུལ་གྱི་དགེ་སློང་རྣམ་དག་སོགས་ཡོད་བཞིན་དུ་མ་བརྗོད་པར་ཞག་གཅིག་འདས་ནས་ཕྱི་མའི་སྐྱ་རེང་ཤར་བ་ན་ལྷག་མའི་བཅབ་ཉེས་འབྱུང་བ་ཡིན་ཏེ། ཇི་སྐད་དུ། ཉིན་མཚན་གྱི་ཐ་མའི་ཆ་མ་ཡིན་པ་ལ་འཆབ་པ་མི་འབྱུང་ངོ་། །
བརྗོད་པའི་ཡན་ལག་མེད་ན་དེའི་སེམས་མིན་པ་ཉིད་འཆབ་པ་མ་ཡིན་ནོ། །
ཞེས་སོ། །
སྤོ་བ་མགུ་བ་སྤྱོད་པའི་རིང་ལ་བྱ་དགོས་པའི་དགེ་འདུན་གྱི་གཡོག་ནི། ཇི་སྐད་དུ། ནང་པར་སྔར་ལངས་ཏེ་སྒོ་དབྱེ་བ་དང་། མར་མེའི་ཀོང་བུ་གསལ་བར་བྱའོ། །
ཞེས་པ་ནས། དུས་དང་མཐུན་པའི་ཆུས་དགེ་སློང་རྣམས་ཀྱི་རྐང་པ་བཀྲུའོ། །
རྐང་པ་དག་བསྐུའོ། །
མི་འདོན་ན་སྣུམ་དབུ་ལོ། །
ཞེས་པའི་བར་གྱིས་ཇི་སྐད་བསྟན་པ་མཐའ་དག་གོ །སྤོ་མགུ་སྤྱོད་པས་ཇི་ལྟ་

༼༥༢༢༽
པ་བཞིན་དུ་སྡིགས་པ་ནས། གནས་ཕྱུང་གི་བར་གྱིས་ཀྱང་དེ་དག་བྱ་དགོས་ཏེ། ཇི་སྐད་དུ། སྡིགས་པ་དང་། སྨད་པ་དང་། བསྐྲད་པ་དང་། ཕྱིར་འགྱེད་པ་དང་། གནས་ནས་ཕྱུང་བ་དག་ཀྱང་དེ་བཞིན་ནོ། །
ཞེས་སོ། །
ནན་གཏུར་དང་པོ་བཞི་ནི། དགེ་ཚུལ་ཕ་མ་དང་། དགེ་སློབ་མ་ལ་ཡང་བྱ་བར་བཤད་དེ། གཞུང་དུ། རབ་ཏུ་བྱུང་ཞིང་བསྙེན་པར་མ་རྫོགས་པ་ལ་ཡང་དེ་དག་བྱ་བ་ཉིད་ཡིན་ནོ། །
ཞེས་སོ། །
དེ་དག་ལ་ནན་གཏུར་བྱ་བ་ན་དེ་དག་གི་མངོན་དུ་མ་གྱུར་བར་ལས་བྱ་བ་ཡིན་ཏེ། ལས་འདི་ནི་དགེ་འདུན་གྱི་ལས་ཡིན་པའི་ཕྱིར་རོ། །
ཕྱིར་བཅོས་ཀྱི་གཞི་འདི་ལ་ཀཽ་ཤམྦི་དང་དམར་སེར་ཅན་གྱི་གཞི་ཞེས་བྱ་སྟེ། ཕྱིར་བཅོས་ཅེས་གླེང་གཞི་ཐོག་མར་ཀཽ་ཤམྦི་དང་། དགེ་སློང་དམར་སེར་ཅན་ལ་བྱུང་པས་སོ། །

གཉིས་པ་དེ་ལས་འཕྲོས་པའི་གཞི་གཞན་བཤད་པ་ལ་གསུམ་ལས། དང་པོ་དུས་དང་དུས་མ་ཡིན་པ་བསྡུས་པ་འབྱུང་བའི་གཞི་ནི་གོང་དུ་ཕྱིར་བཅོས་ཀྱི་གཞིར་དགེ་འདུན་ལྷག་མ་ལ་ནི་དུས་འདི་སྲིད་གཅིག་འཆབ་པ་ཉིད་དམ། ཅེས་བཤད་པ་ལ་འཕྲོས། དགེ་འདུན་ལྷག་མའི་ལྟུང་བ་འཆབ་པའི་ཉེས་པ་གང་ཟག་གང་ལ་འབྱུང་དང་དེ་ལས་ལྡང་བའི་དུས་དང་དུས་མ་ཡིན་པ་གང་ཞེ་ན། དེ་འཆད་པ་ལ། ཇི་སྐད་དུ། འདི་ལ་དགེ་འདུན་ལྷག་མ་མི་ཤེས་པ་ཉིད་དང་། ཞེས་པ་ནས། དགེ་སློང་ཕམ་པར་གྱུར་པས་ལྟུང་བ་ཕྱིར་མ་བཅོས་པ་ལ་ནི་ཉེས་པ་མེད་དོ། །
ཞེས་པའི་བར་གྱིས་བསྟན། དེ་ཡང་དགེ་འདུན་ལྷག་མ་མི་ཤེས་པ་ཉིད་དང་། བཅབ་པའི་སེམས་སྔ་ནས་མ་བཞག་པས་ལྷག་མ་བྱུང་ཀྱང་དོགས་པ་མ་ཤར་བས་བརྗེད་པ་དང་། ལྟུང་བ་

༼༥༢༣༽
བྱས་སམ་མ་བྱས་དྲན་པར་མི་ནུས་པ་དང་། བསྙེན་པར་མ་རྫོགས་པའི་དགེ་ཚུལ་ཕ་མ་སོགས་དང་། དགེ་སློང་གནས་ནས་ཕྱུང་བ་ལ་ནི་དགེ་འདུན་ལྷག་མའི་ལྟུང་བ་འཆབ་པའི་ཉེས་པ་མི་འབྱུང་སྟེ། རིམ་བཞིན་དགེ་འདུན་ལྷག་མའི་ལྟུང་པ་ངོ་མ་ཤེས་པའི་ཕྱིར་དང་། ཤེས་ཀྱང་བཅབ་པའི་སེམས་སྔོན་དུ་མ་གཏང་བའི་ཕྱིར་དང་། ལྟུང་བ་བྱས་སམ་མ་བྱས་དྲན་པར་མི་ནུས་པའི་ཕྱིར་དང་། བསྙེན་པར་མ་རྫོགས་པ་ལ་ནི་དགེ་འདུན་ལྷག་མ་མེད་པས་དེ་འཆབ་པ་མི་འབྱུང་བ་དང་། གནས་ནས་ཕྱུང་བ་ནི་ཐ་དད་པར་གྱུར་བ་ཡིན་པས་ཕྱིར་བཅོས་པའི་གྲོགས་མེད་པའི་ཕྱིར་འཆབ་པ་དེ་མི་འབྱུང་ངོ་། །
ཇི་སྐད་དུ། འདི་ལ་དགེ་འདུན་ལྷག་མ་མི་ཤེས་པ་ཉིད་དང་། བཅབ་པའི་སེམས་མ་བཞག་པས་བརྗེད་པ་དང་། བྱས་སམ་མ་བྱས་ཅི་ཞིག་ཇི་ལྟ་བུ་ཞིག་ཅེས་དྲན་པར་མི་ནུས་པ་ཉིད་དང་། བསྙེན་པར་མ་རྫོགས་པ་ཉིད་དང་། གནས་ནས་ཕྱུང་བ་ཉིད་ལ་འཆབ་པ་མི་འབྱུང་ངོ་། །
ཞེས་སོ། །
སྐྱིད་ཚལ་བས། དགེ་ཚུལ་ལ་ལྟུང་བ་འཆབ་བཅས་མེད་པར་བཞེད་པ་ནི་མི་འཐད་དེ། དགེ་ཚུལ་གྱིས་རང་ལ་ཕམ་འདྲ་སོགས་ཀྱི་ལྟུང་བ་བྱུང་བ་དེ་ཡུལ་དགེ་སློང་ལ་རིག་པར་བྱ་བ་དང་། །
བཤགས་པར་བྱ་བར་གསུངས་ཤིང་། རིག་པར་བྱས་པའི་དགོས་པ་ནི་བཅབ་ཉེས་མི་འབྱུང་བའི་ཆེད་ཡིན་ཏེ། མདོ་འདིར། ལྟུང་བ་བཅབ་བར་མི་བྱའོ། །
ཐ་ན་མིང་གོ་བར་བྱ་བ་ཉིད་དོ། །
ཅེས་དགེ་སློང་གི་སྐབས་སུ་གསུངས་པ་དེ་དགེ་ཚུལ་ལ་ཡང་རིགས་བསྒྲེལ་ལོ། །
དགེ་ཚུལ་ནང་ཕན་ཚུན་

༼༥༢༤༽
ནི་ལྟུང་བ་རིག་པར་བྱ་ཡུལ་དང་། བཤགས་པ་བྱ་ཡུལ་མ་ཡིན་པས་ཡུལ་གོང་མ་བསྙེན་པར་རྫོགས་པ་ཞིག་ལ་དེ་དག་བྱ་བ་ཡིན་ཏེ། གཞུང་ལས། དེ་ཉིད་ལ་འདི་དང་འོག་མ་བཅས་ཏེའོ། །
ཞེས་གསུངས་ཤིང་། དེའི་དོན་བསྙེན་པར་རྫོགས་པ་དེ་ཉིད་ལ་དགེ་ཚུལ་ལ་སོགས་པས་ལྟུང་བ་རིག་པར་བྱ་བ་དང་བཤགས་པ་འོག་ནས་འབྱུང་བ་དང་བཅས་པ་བྱ་དགོས་པར་བསྟན་ནོ། །
དེས་ན་ལྷག་མ་བཅབ་པའི་ཉེས་པ་ནི། དགེ་འདུན་ལྷག་མའི་རྣམ་གཞག་ཤེས་པ་ནས་གནས་ནས་ཕྱུང་བ་མ་ཡིན་པའི་བར་གྱི་ཁྱད་ཆོས་དང་ལྡན་པའི་གང་ཟག་དེ་ལ་འབྱུང་སྟེ། དེ་ནི་བཅབ་ཉེས་འབྱུང་བའི་གཞིའི་ཡན་ལག་གོ །བསམ་པ་ནི་ལྷག་མ་བྱུང་བ་ལ་བྱུང་བར་འདུ་ཤེས་ཤིང་། ཞག་གཅིག་གི་བར་དུ་གསང་འདོད་ཀྱི་བསམ་པ་རྒྱུན་མ་ཆད་པའོ། །
སྦྱོར་བ་ནི་རང་རྒྱུད་ལ་དགེ་འདུན་ལྷག་མ་བྱུང་བ་དེ་གསང་སེམས་ཀྱིས་ཀུན་ནས་བསླང་བའི་ལུས་ངག་གི་ལས་སོ། །
མཐར་ཐུག་ནི་ཞག་གཅིག་སོང་བ་ན་བཅབ་ཉེས་དངོས་གཞིར་འགྱུར་བ་ཡིན་ནོ། །
འཆབ་སེམས་དང་འཆབ་པའི་ཉེས་པ་ནི་མི་ཅིག་ཅིང་འགལ་ཏེ། སྔ་མ་ནི་ལྟུང་བ་བྱུང་བ་གཞན་ལ་གསང་པའི་སེམས་ཡིན་ཞིང་། །

བཅབ་ཉེས་ནི་ལུས་ངག་གང་རུང་གི་ལས་སུ་གྱུར་པའི་གཟུགས་ཅན་ཡིན་པའི་ཕྱིར། སྨྱོ་བ་ལ་སོགས་པ་ཐ་སྙད་དུ་རུང་བའི་འདུ་ཤེས་ཉམས་པ་ལ་ནི་ཕམ་པ་ལ་སོགས་པའི་ལྟུང་བ་གང་ཡང་མི་འབྱུང་ཞིང་། །
བསླབ་པ་མ་བཅས་

༼༥༢༥༽
པའི་ལས་དང་པོ་ལ་ཡང་ལྟུང་བ་མི་འབྱུང་བ་བཤད་དོ། །
འདི་ལྟུང་བ་ཡིན་ནོ་ཞེས་བྱ་བར་མི་ཤེས་པ་ཉིད་དང་། དེ་ལྟར་མངོན་པར་ཡིད་མི་ཆེས་པ་དང་། མངོན་པར་མི་ཤེས་པ་ཉིད་དུ་འདུ་ཤེས་པ་ལ་འཆབ་པ་མི་འབྱུང་ཡང་ལྟུང་བར་འབྱུང་ངོ་། །
སྡིགས་སྨད་བསྐྲད་པ་ཕྱིར་འགྱེད་པ་དང་། བསླབ་པ་བྱིན་པས་ས་གཞན་ན་གནས་ལ་རྣམས་ལ་ནི་ལྟུང་བ་དང་། ལྟུང་བ་བཅབ་པའི་ཉེས་པ་མི་འབྱུང་བ་མ་ཡིན་ཏེ། དེ་དག་ལ་འཆབ་པ་དང་ལྟུང་བ་གཉིས་ཀ་འབྱུང་བར་འགྲེལ་བར་གསུངས་སོ། །
དགེ་འདུན་ལྷག་མ་ལ་ཡིད་གཉིས་ཟ་བཞིན་དུ་འཆབ་པའི་ཡུལ་ལ་བཅབ་ན་བཅབ་ཉེས་འབྱུང་སྟེ། ཇི་སྐད་དུ། བཅབ་པ་ལ་དགེ་འདུན་ལྷག་མ་ཉིད་ལ་ཡིད་གཉིས་ཟ་བ་ནི་ཤེས་པ་དང་འདྲའོ། །
ཞེས་སོ། །
ལྷག་མ་བཅབ་པའི་ཞག་གྲངས་གསལ་པོར་མི་དྲན་ན་ཚོད་བྱས་པའི་ཞག་གྲངས་ལས་མི་ཉུང་བར་སྤོ་བ་སྤྱོད་པ་ཡིན་ཏེ། ཇི་སྐད་དུ། བཅབ་པའི་དུས་ངེས་པར་མི་ཤེས་ན་ཉུང་བ་ཉིད་དུ་མི་འགྱུར་པ་ལ་རྟེན་པར་བྱའོ། །
སྤོ་མགུ་སྤྱོད་པའི་གང་ཟག་ལ་སྔོན་ལྟུང་བ་བྱུང་བ་གཞན་དྲན་ནས། དེ་ཡང་ཕྱིར་བཅོས་འདོད་སྐྱེས་ན་དེ་ལ་ལྟུང་བ་དེའི་སྤོ་བ་དང་མགུ་བ་ཐ་དད་དུ་སྦྱིན་པར་བྱ་ཞིང་། སྤྱད་པ་ནི་རིམ་བཞིན་ལྟུང་བ་ཅིག་དེའི་སྤོ་བ་སོགས་དང་ཅིག་ཅར་སྤྱད་པས་ཆོག་སྟེ། ཇི་སྐད་དུ། སྤྱོད་པ་ལ་སྔོན་བྱུང་བ་གཞན་གྱི་དེ་བཅོས་པར་འདོད་པ་སྐྱེས་ན་ཐ་དད་པར་སྦྱིན་ཞིང་ཅིག་ཅར་སྤྱད་དོ། །
ཅེས་སོ། །
གཞི་འདི་ལ་ལུང་བར་སྡོམ་ལས། གང་ཟག་གི་གཞི་ཞེས་བཤད་ལ། 

༼༥༢༦༽
མདོ་འདིར་དུས་དང་དུས་མ་ཡིན་པ་བསྡུས་བ་འབྱུང་བའི་གཞི་ཞེས་བཤད་དོ། །
དུས་དང་དུས་མ་ཡིན་པ་ནི་སྤོ་བ་སྤྱད་ཟིན་པ་ན་འདི་ནི་ལྟུང་བ་བཅབ་པ་རྣམས་ཀྱི་ལྡང་བའི་དུས་ཡིན་ནོ། །
ཞེས་དང་། སྤོ་བ་སྤྱད་མ་ཚར་ན་འདི་ནི་བཅབ་པ་ལས་ལྡང་བའི་དུས་མ་ཡིན་ནོ། །
ཞེས་བྱ་བར་སྟོན་པ་ཡིན་ནོ། །
གཉིས་པ་ས་གཞན་ན་གནས་པ་སྤྱོད་པའི་གཞི་ནི། སྤོ་མགུ་སྤྱོད་པ་དག་གིས་སྔར་རང་ལས་བསླབ་པ་གཞོན་པའི་དགེ་སློང་རང་བཞིན་དུ་གནས་པས་ཕྱག་ལ་སོགས་པ་བྱེད་པ་བླང་བར་མི་བྱ་སྟེ། ཇི་སྐད་དུ། སྤོ་བ་དང་མགུ་བར་བྱ་བ་སྤྱོད་པ་དག་གིས་དགེ་སློང་རང་བཞིན་དུ་གནས་པ་ལས་མངོན་པར་སྨྲ་བ་དང་། ཕྱག་དང་སྔོན་དུ་ལྡང་བ་དང་། ཐལ་མོ་སྦྱར་བ་དང་། གུས་པའི་ལས་དག་བདག་གིར་མི་བྱའོ། །
ཞེས་སོ། །
དགེ་སློང་ས་རང་བཞིན་དུ་གནས་པས་ཀྱང་སྤོ་མགུ་སྤྱོད་པ་སོགས་ས་གཞན་ན་གནས་པ་ལ་དེ་དག་མི་བྱ་ཞིང་། དེར་མ་ཟད་ས་གཞན་ན་གནས་པ་དང་ལྷན་ཅིག་ཏུ་འདུག་པ་དང་། གོམ་པ་མཉམ་དུ་འདོར་བ་དང་། ཉལ་བར་ཡང་མི་བྱ་བར་བཤད་དོ། །
ས་གཞན་ན་གནས་པ་སྤྱིའི་བསླབ་བྱ་ནི། ས་གཞན་ན་གནས་པས་དགེ་སློང་རང་བཞིན་དུ་གནས་པའི་བསྙེན་བཀུར་དང་དུ་མི་ལེན་པ་སོགས་སྔར་བཤད་པ་ལྟར་དང་། དེར་མ་ཟད་དགེ་སློང་རང་བཞིན་དུ་གནས་པ་ལ་ལྟུང་བ་གླེང་བ་སོགས་དང་། བརྗོད་པ་དང་བཅས་པ་དང་། ཕུར་པ་དང་བཅས་པ་དག་མི་བྱ་ཞིང་། གདམ་ངག་བཞག་པ་ལ་སོགས་པ་དང་། ཆད་པའི་ལས་ཀྱི་རྒྱུ་ལྷག་མའི་ལྟུང་བ་བྱུང་བ་སོགས་ཀྱང་

༼༥༢༧༽
བརྗོད་པ་སྤང་བར་བྱ་སྟེ། ཇི་སྐད་དུ། དགེ་སློང་ལ་ཉམས་པས་གླེང་བར་མི་བྱའོ། དགེ་འདུན་ལས་མ་བཀར་བ་ལའོ། །

བརྗོད་པ་དང་བཅས་པ་ཉིད་དང་། ཕུར་པ་དང་བཅས་པ་ཉིད་དག་མི་བྱའོ། །
གདམ་ངག་དང་། གསོ་སྦྱོང་དང་། དགག་དབྱེ་དང་། གསོལ་བ་དང་། བརྗོད་པ་དག་བཞག་པར་མི་བྱའོ། ཞེས་དང་། ཆད་པ་དེའི་རྒྱུ་བྱས་པ་ཡང་ངོ་། ཉེས་པ་གཞན་ཡང་ངོ་། ཞེས་སོ། སྤོ་མགུ་སྤྱོད་པ་སོགས་ཀྱི་ལས་དངོས་ནི་དགེ་འདུན་གྱི་གཡོག་བྱ་བའི་ལས་ལ་བརྩོན་པར་བྱེད་དགོས་ཏེ། ཇི་སྐད་དུ། ནང་པར་སྔར་ལངས་ཏེ་སྒོ་དབྱེ་བ་དང་། ཞེས་སོགས་ཀྱི་ཚིག་ཟིན་ལ་གསལ་བ་རྣམས་བྱེད་དགོས་པར་སྔར་བཤད་པ་ལྟར་རོ། །
གཞི་འདི་ལ་ལུང་བར་སྡོམ་ལས། སྤོ་བའི་གཞི་ཞེས་བཤད་ཀྱང་། དོན་ལ་སྤོ་བར་མ་ཟད་མགུ་བ་སྤྱོད་པ་དང་། ནན་གཏུར་རྣམས་དང་། གནས་ཕྱུང་རྣམས་དང་། བསླབ་བ་བྱིན་པ་དང་། ལྟུང་བའི་ངོ་བོ་ཉིད་འཚོལ་བར་སྦྱིན་པ་སོགས་ས་གཞན་ན་གནས་པ་རྣམས་ཀྱི་སྤྱོད་པའི་གཞི་བསྟན་པས། མདོ་འདིར། ས་གཞན་ན་གནས་པའི་སྤྱོད་པའི་གཞིར་བཞག་གོ །གསུམ་པ་ཡོངས་སུ་སྦྱོང་བའི་གཞི་ནི། གཞན་ལ་ལྟུང་བ་གླེང་བ་ན་གླེང་བྱའི་ལྟུང་བ་དེ་དང་དེ་བྱུང་བར་མཐོང་ཐོས་དོགས་གསུམ་གང་རུང་གིས་བྱུང་བར་གྲགས་པ་ལ་གླེང་བར་བྱའི། མ་གྲགས་པ་ནི་ལྟུང་བ་གླེང་བའི་གཞི་མ་ཡིན་ཏེ། ཇི་སྐད་དུ། མ་གྲགས་པ་ནི་གཞི་ཉིད་མ་ཡིན་ནོ། །
ཞེས་སོ། མ་གྲགས་

༼༥༢༨༽
པའི་ཚད་ནི། ཉེས་པ་འདི་དང་འདི་ལྟ་བུ་བྱས་ཞེས་པའི་མཐོང་ཐོས་དོགས་གསུམ་མེད་པ་དང་། ཡུལ་ཆེ་གེ་མོ་ཞིག་ལས་བྱས་སོ་ཟེར་བའི་བྱེད་པའི་རང་གི་ངོ་བོ་མ་རྟོགས་པ་དང་། དོན་བདེན་པ་ལ་ལྟུང་བ་བྱུང་ཀྱང་ལྟུང་བ་བྱུང་བར་མ་གྲགས་པས་མཐོང་ཐོས་ལ་སོགས་པའི་འདུ་ཤེས་མེད་ན་གླེང་བར་མི་བྱ་སྟེ། དེ་ལ་གླེང་ན་གཞི་མེད་དུ་གླེང་བར་འགྱུར་བས་སོ། ཇི་སྐད་དུ། བྱས་པ་དང་བྱེད་པའི་རང་གི་ངོ་བོ་མ་རྟོགས་པ་ཉིད་ལ་ཡང་གླེང་བ་མི་ཆགས་སོ། ཞེས་དང་། འདི་ལ་དངོས་པོ་ལས་བདེན་པ་ཉིད་ཀྱི་རྒྱུ་མ་ཡིན་ནོ། །
ཞེས་སོ། དངོས་པོ་གང་གླེང་ན་ཚུལ་ཁྲིམས། ལྟ་བ། ཆོ་ག འཚོ་བ་ཉམས་པ་གང་རུང་གླེང་བ་ཡིན་ཏེ། རིམ་བཞིན་ཚུལ་ཁྲིམས་ཀྱི་མི་མཐུན་པའི་ཕྱོགས་སུ་གྱུར་པའི་ལྟུང་བ་བྱུང་བ་དང་སྡིག་ལྟ་སྐྱེས་པས་ལྟ་བ་མི་མཐུན་པ་དང་། འགྲོ་འཆག་ཉལ་གསུམ་གྱི་སྤྱོད་པ་འདུལ་བ་དང་མི་མཐུན་པ་དང་། ལོག་པའི་འཚོ་བ་ལ་ལོངས་སྤྱོད་པ་རྣམས་གླེང་བར་བྱ་བ་ཡིན་ནོ། །
དེ་བཞིའི་ནང་ནས་ལྟུང་བ་གླེང་པ་གཙོ་ཆེ་བས། དེ་གླེང་བའི་ཚེ་ལྟུང་བ་མི་དྲན་ནོ། །
ཞེས་ཁས་མི་ལེན་ཞིང་ར་བཅོས་མི་བྱེད་ན་ལྟུང་བའི་ངོ་བོ་ཉིད་འཚོལ་བར་སྦྱིན་པར་བྱ་སྟེ། ཇི་སྐད་དུ། མི་དྲན་ན་དྲན་པར་བྱའོ། ཞེས་སོ། ལྟུང་བ་མ་མཐོང་ཟེར་ནས་ཕྱིར་བཅོས་མི་བྱེད་ན་གནས་དབྱུང་བྱེད་པར་སྔར་བཤད་པ་ལྟར་རོ། །
ལྟུང་བ་གླེང་ཀྱང་དེའི་སྐབས་མི་འབྱེད་ན་བརྗོད་བཅས་བྱེད་དགོས་ཏེ། ཚེ་དང་ལྡན་པ་ཁྱོད་ལ་དགེ་འདུན་

༼༥༢༩༽
གྱིས་བརྗོད་པ་དང་བཅས་པ་ཉིད་བྱས་ཀྱིས། དགེ་འདུན་ལ་མ་ཞུས་པར་གཞན་དུ་འགྲོ་བར་མི་བྱའོ། །
ཁོ་བོ་ལ་ཚེ་དང་ལྡན་པ་ལ་བརྗོད་པར་བྱ་བ་ཉིད་དུ་ངེས་པ་ནི་ཡོད་དོ། ཅེས་གོ་བར་བྱེད་པའོ། དེ་ལྟར་བརྗོད་བཅས་བྱས་ཀྱང་སྐབས་མ་ཕྱེ་ན། དེ་ལ་དགེ་འདུན་གྱིས་ལུང་འབོག་པ་དང་། གཏམ་འདྲེ་བ་ལ་སོགས་པ་མི་བྱ་ལ། དེ་ལྟ་ན་ཡང་སྐབས་མ་ཕྱེ་ན། དགེ་འདུན་གྱི་གསོལ་བཞིའི་ལས་ཀྱི་གསོ་སྦྱོང་བཞག་པ་དང་། དགག་དབྱེ་བཞག་པའི་ནན་གཏུར་ཀྱང་བྱ་བ་ཡིན་ནོ། །
དུས་གང་ཡིན་དུ་གསོ་དགག་བཞག་པ་མི་བྱ་སྟེ། གསོ་དགག་གི་ལས་ཀྱི་དུས་མ་ཡིན་པར་གསོ་དགག་བཞག་པའི། ལས་མི་བྱ་བ་ཡིན་པའི་ཕྱིར་ཏེ། གཞུང་དུ། དགག་དབྱེ་མ་ཡིན་པར་དེ་བཞག་པར་མི་བྱའོ། གསོ་སྦྱོང་མ་ཡིན་པར་དེ་མི་བྱའོ། །

ཞེས་གསུངས་པའི་ཕྱིར། དེ་ལྟར་གསོ་དགག་བཞག་པས་དེས་སླར་ལྟུང་བ་གླེང་བའི་སྐབས་ཕྱེ་ནས་གསོ་དགག་འཇོག་པར་བྱེད་པ་དག་དང་ལྷན་ཅིག་གསོ་དགག་བྱས་ན་དེས་བཟོད་པ་གསོལ་ཐུབ་པ་ཡིན་ནོ། །
ལྟུང་བ་གླེང་བའི་སྐབས་ཕྱེ་དང་མཉེན་པར་མི་བྱེད་པ་ལ་ཕུར་བཅས་བྱེད་དགོས་ཏེ། ཚེ་དང་ལྡན་པ་ཁྱོད་ལ་གནས་སམ་གཞི་གང་ཡང་རུང་བ་ལ་རྟེན་པའི་ལྟུང་བ་ཅི་ཡོད་པ་སྨྲ་བར་བྱའོ། ཞེས་བྱ་བ་དང་། དེ་དག་སྨྲས་ནས་ལྟུང་བ་དེ་ཁུར་དུ་བཀལ་ཞིང་ཉེས་པ་བསྟན་ཏེ་བཏང་བར་བྱའོ། །
དཔེར་ན་རྟ་རྨུ་རྒོད་ཕུར་པ་དང་བཅས་པ་བཏང་བ་དང་འདྲ་བར་དེ་ཡང་ལྟུང་བའི་དྲི་མ་དང་

༼༥༣༠༽
བཅས་པར་བཏང་བ་ཡིན་པས་ཕུར་པ་དང་བཅས་པ་ཞེས་བྱའོ། །
ལྟུང་བ་གླེང་བའི་གནས་ནི། མཁན་པོ་དང་། སློབ་དཔོན་དང་། དགེ་འདུན་གྱི་དྲུང་དང་། ཞེ་འགྲེས་པ་ལ་སོགས་པའི་མདུན་དུ་གླེང་བར་མི་བྱ་ཞིང་། གང་དུ་ན་གནས་དབེན་པར་གླེང་བ་ཡིན་ཏེ། ཇི་སྐད་དུ། ཕ་མ་མ་ཡིན་པར་མི་བྱའོ། །
ཞེས་སོ། །
གཞི་འདི་ལ་ལུང་བར་སྡོམ་ལས། གསོ་སྦྱོང་བཞག་པའི་གཞི་ཞེས་གསུངས་པ་ནི་འདིར་གསོ་དགག་བཞག་པ་བསྟན་པ་ཡིན་ལ། མདོ་འདིར་ནི་ཡོངས་སུ་སྦྱོང་བའི་གཞི་ཞེས་བཤད་དོ། ལྟུང་བ་གླེང་བ་དང་། གླེང་ཀྱང་སྐབས་མི་འབྱེད་པ་ལ་བརྗོད་བཅས་དང་། གདམ་ངག་གི་མི་འབོག་པ་ལ་སོགས་པ་དང་། གསོ་དགག་བཞག་པ་དང་། སྐབས་ཕྱེའང་མཉན་པར་མི་བྱེད་པ་ལ་ཕུར་བཅས་དག་གིས་གཞན་གྱི་རྒྱུད་ཡོངས་སུ་སྦྱོང་བར་བྱེད་པས་ན་དེ་སྐད་ཅེས་བྱའོ། །
ལྔ་པ་དགེ་འདུན་མཐུན་པས་ཞི་བར་བྱ་བ་དབྱེན་དང་རྩོད་པའི་གཞི་ལ་གཉིས་ཏེ། དབྱེན་གྱི་གཞི་དང་། རྩོད་པའི་གཞིའོ། །
དང་པོ་ལ་གཉིས་ཏེ། ལས་ཀྱི་དབྱེན་དང་། འཁོར་ལོའི་དབྱེན་ནོ། དང་པོ་ནི། གཞུང་དུ། ཆོས་མ་ཡིན་པ་སྨྲ་བ་དག་གིས་དབྱེ་བའི་སེམས་ཀྱིས་མཚམས་ཀྱི་ནང་དུ་ལས་ཐ་དད་པར་བྱས་ན་དེ་བྱེ་བ་ཡིན་ནོ། ཞེས་པས་བསྟན། དེ་ཡང་ཆོས་མ་ཡིན་པ་སྨྲ་བ་ངག་གིས་ཅེས་པས་དབྱེན་བྱེད་པ་པོ་བསྟན། དབྱེ་བའི་སེམས་ཀྱིས་ཞེས་པས་ཀུན་སློང་གི་བསམ་པ་བསྟན། མཚམས་ཀྱི་ནང་དུ་ཅེས་པས་གནས་བསྟན། ལས་ཐ་དད་

༼༥༣༡༽
པར་བྱས་ན་ཞེས་པས་སྦྱོར་བ་བསྟན། དེ་བྱེ་བ་ཡིན་ནོ་ཞེས་པས་མཐར་ཐུག་པ་བསྟན་ནོ། འདི་ལ་ཆོས་ཕྱོགས་པ་དང་། ཆོས་མ་ཡིན་པའི་ཕྱོགས་གཉིས་ཀ་ལ་མཚམས་ནང་གཅིག་ཏུ་ཕན་ཚུན་དགེ་འདུན་དུ་ལོངས་པ་དགོས་ལ། །
དེའི་ཚེ་ཆོས་མ་ཡིན་པ་སྨྲ་བ་དག་གིས་ཆོས་ཕྱོགས་པ་ལས་ཐ་དད་དུ་དབྱེ་བའི་སེམས་ཀྱིས་མཚམས་ནང་གཅིག་ཏུ་ཆོས་ཕྱོགས་པ་ལས་ལམ་ཐ་དད་པར་བྱས་ན་དགེ་འདུན་ཕན་ཚུན་ཐ་དད་དུ་བྱེ་སྟེ་ལས་ཀྱི་དབྱེན་གྲུབ་པ་ཡིན་ནོ། །
སུ་ལ་གྲུབ་ན་ཆོས་མིན་སྨྲ་བ་རྣམས་ལ་གྲུབ་སྟེ། དེ་རྣམས་ཀྱིས་ཆོས་ཕྱོགས་པ་ལས་དབྱེ་བའི་སེམས་ཀྱི་ལས་ཟུར་དུ་བྱས་པའི་ཕྱིར། ཆོས་སྨྲ་བ་དག་ལ་ནི་ནམ་ཡང་ལས་ཀྱི་དབྱེན་མ་འབྱུང་སྟེ། འགྲེལ་པར། ཆོས་སྨྲ་བ་དག་གི་མཚམས་ཀྱི་ནང་དུ་ཆོས་མིན་པ་སྨྲ་བ་དག་ལས་ཐ་དད་པར་ལས་བྱས་པས་ནི་ལས་དེ་བྱེ་བར་མི་འགྱུར་ཏེ། དེ་དག་གི་ལས་དེ་ཆོས་ལས་རྣམ་པར་མི་གཡོས་པ་ཁོ་ནར་བྱེད་པའི་ཕྱིར་རོ། ཞེས་གསུངས་སོ། སྐྱིད་ཚལ་བས། སྦྱོར་བ་ནི་མཚམས་ནང་གཅིག་ཏུ་དུས་ཅིག་ཅར་དུ་ལས་ཐ་དད་དུ་བྱེད་པའི་ལུས་ངག་གི་བྱ་བ་བྱེད་པའོ། །
མཐར་ཐུག་ནི་ལས་དེ་ཉིད་ཐ་དད་དུ་བྱས་ཟིན་པར་གྱུར་ནའོ། །
ཞེས་གསུངས་

༼༥༣༢༽
པ་ནི་ཕྱོགས་སུ་ཡང་མ་ཕྱིན་ཏེ། ཆོས་ཕྱོགས་པས་ནི་ཆོས་མིན་ཕྱོགས་པ་ལས་ཐ་དད་དུ་དགེ་འདུན་གྱི་ལས་བྱས་ནའང་ཅིག་ཅར་དུ་བྱས་པར་མ་ངེས་ཤིང་། ཅིག་ཅར་རམ་རིམ་གྱིས་བྱས་ཀྱང་རུང་། ཆོས་དང་མི་མཐུན་པ་དབྱེ་བའི་སེམས་ཀྱིས་ལས་མི་བྱེད་པས་ལས་ཀྱི་དབྱེན་འབྱུང་བའི་གོ་སྐབས་མེད་དོ། །

པཎ་ཆེན་གྱི་གསུངས་ལས། ཆོས་ཕྱོགས་པས་སྔ་མ་དེ་ལྟར་བྱེད་པ་ཡིན་མོད་ཀྱང་ལས་ཀྱི་དབྱེན་དུ་མི་འགྱུར་ཏེ། དཔེར་ན་མཉམ་དུ་ལས་བྱས་ན་མི་ཆགས་ཤིང་། ཅིག་ཤོས་ལ་མཐུན་པ་སོགས་ཀྱང་མི་ཆགས་པས་སྔ་མ་དེ་ལྟར་བྱ་བ་ཉིད་རིགས་པའི་ཕྱིར། ཞེས་བཤད་པ་ནི་མདོ་སོགས་དང་མཐུན་པས་ཤིན་དུ་འཐད་ལ། ཡང་གསུང་ལས། ཆོས་དང་ཆོས་མིན་གྱི་ཕྱོགས་རེ་རེ་བ་དག་ལ་ཡང་ལས་ཀྱི་དབྱེན་ཆགས་པའི་ཕྱིར་དང་། ཐོག་མར་ཆོས་ཕྱོགས་ལས་མཚམས་ནང་དུ་ཅིག་ཕྱོགས་དགེ་འདུན་དུ་ལོང་པ་ལས་ཐ་དད་དུ་གསོ་སྦྱོང་སོགས་བྱས་ན་ལས་ཀྱི་དབྱེན་དུ་འགྱུར་བའི་ཕྱིར། ཞེས་བཤད་པ་ནི་མདོ་དང་། རྒྱ་ཆེར་འགྲེལ་དང་མི་མཐུན་པ་དང་། རང་གི་གསུང་རིགས་སྔ་མ་དང་ཡང་ནང་འགལ་ཞིང་མི་འཐད་པ་ཁོ་ནར་སེམས་སོ། དེ་ལྟར་ཆོས་ཕྱོགས་པ་དང་ཆོས་མིན་ཕྱོགས་པས་མཚམས་ནང་ཅིག་ཏུ་ཐ་དད་དུ་བྱས་པའི་ལས་རྣམས་ནི་ཆགས་ཏེ། ཇི་སྐད་དུ། འདི་ལ་སོ་སོའི་རང་གི་ལས་ནི་ཆགས་སོ། །
ཞེས་སོ། །
ལས་ཀྱི་དབྱེ་ན་དེ་བྱས་པ་ན་

༼༥༣༣༽
མཚམས་མེད་ཀྱི་ལས་སུ་ངེས་པར་འགྱུར་རམ། ཞེ་ན། དེ་ལ་འགྱུར་མི་འགྱུར་གཉིས་ཡོད་དེ། མཚམས་མེད་དུ་འགྱུར་བ་ནི་ཆོས་མིན་པ་ལ་མ་ཡིན་པ་དང་། ཡིན་པ་ལ་ཡིན་པར་འདུ་ཤེས་བཞིན་དུ་ཆོས་མ་ཡིན་པ་སྨྲ་བས་མཚམས་ཀྱི་ནང་དུ་ལས་ཐ་དད་པར་བྱས་པ་ན་མཚམས་མེད་ཀྱི་ལས་ཡིན་ཏེ། ཇི་སྐད་དུ། ཆོས་དང་ཆོས་མ་ཡིན་པ་གཉིས་ཀ་དེ་བཞིན་ཉིད་དུ་ཤེས་ན་མཚམས་མེད་པའོ། །
ཞེས་དང་། དེའི་འགྲེལ་པར། ཆོས་ཀྱང་ཆོས་ཉིད་དུ་ཤེས་ལ། ཆོས་མ་ཡིན་པ་ཡང་ཆོས་མ་ཡིན་པ་ཉིད་དུ་ཤེས་བཞིན་དུ་དགེ་འདུན་འབྱེད་པར་བྱེད་ན། དེ་ལ་མཚམས་མེད་པའི་ཁ་ན་མ་ཐོ་བར་འགྱུར་རོ། ཆོས་ལ་ཆོས་མ་ཡིན་པར་འདུ་ཤེས་པ་དང་། ཆོས་མ་ཡིན་པ་ལ་ཆོས་སུ་འདུ་ཤེས་པ་ལ་ནི་མཚམས་མེད་པར་མི་འགྱུར་ཏེ། དེ་ལ་བསམ་པས་ལོག་པར་སྒྲུབ་པ་མེད་པའི་ཕྱིར་རོ། ཞེས་གསུངས་སོ། དེས་ན་ལས་ཀྱི་དབྱེན་བྱས་ཏེ། དགེ་འདུན་བྱེ་བ་ན་འདུ་ཤེས་ཀྱི་དབང་གིས་མཚམས་མེད་དུ་འགྱུར་མི་འགྱུར་འགྲེལ་བ་ལས་ཇི་སྐད་གསུང་པ་དེས་ཤེས་ནུས་པ་ཡིན་ནོ། །
དགེ་འདུན་དབྱེན་གྱི་ལྷག་མའི་ལྟུང་བ་དང་། དབྱེན་གྱི་མཚམས་མེད་ཀྱི་ལས་ནི་འགལ་ཏེ། ལྷག་མའི་ལྟུང་བ་ནི་སྤོ་མགུ་དང་བཤགས་པ་བྱས་པས་འདག་ལ། དབྱེན་གྱི་མཚམས་མེད་ནི་སྡིག་པ་ཤིན་དུ་ལྕི་བ་ཡིན་པས་ཚེ་འདི་ལ་འདག་པ་མི་སྲིད་དེ། ཆོས་ལ་ཆོས་སུ་དང་། ཆོས་མ་ཡིན་པ་ལ་མ་ཡིན་པར་

༼༥༣༤༽
འདུ་ཤེས་བཞིན་དུ་དགེ་འདུན་དབྱེན་གྱི་གཞི་ལ་ཞུགས་ཏེ་དགེ་འདུན་བྱེ་བ་ན་དབྱེན་གྱི་མཚམས་མེད་ཀྱི་ལས་གྲུབ་པས་དེ་ལ་ལྷག་མའི་སྔོན་རོལ་དུ་བྱ་བའི་ལྡོག་བསྒོའི་ལས་བྱས་ན་ཆགས་སམ་མི་ཆགས་དཔྱད་པར་བྱ་སྟེ། དབྱེན་གྱི་མཚམས་མེད་ཅན་དེ་ལ་ཆོས་མིན་ཕྱོགས་པས་ལྡོག་བསྒོ་བྱེད་པ་ནི་མི་སྲིད་ལ། དེ་ལ་ཆོས་ཕྱོགས་པས་ལྡོག་བསྒོའི་ལས་བྱས་ན་བྱེད་དུ་མི་སྟེར་པའམ་སྟེར་ཡང་ལས་མི་ཆགས་ན་མཚམས་མེད་ཅན་ལ་དབྱེན་གྱི་ལྷག་མ་འབྱུང་མི་སྲིད་དམ་སྙམ་པའི་དོགས་པ་འབྱུང་ངོ་། ཡང་དགེ་འདུན་དབྱེན་གྱི་ལས་བྱས་པ་དེ་ལ་ཕམ་པ་མ་བྱུང་བས་དགེ་སློང་ཚུལ་ཁྲིམས་རྣམ་པར་དག་པ་ཡིན་ནམ། དེ་ལྟར་ན་དགེ་སློང་ཚུལ་ཁྲིམས་རྣམ་དག་ཅན་དང་། །
མཚམས་མེད་ཅན་གྱི་གཞི་མཐུན་ཁས་ལེན་ནམ་མི་ལེན་བརྟག་པར་བྱའོ། །
དེས་ན་དགེ་འདུན་གྱི་དབྱེན་མི་འབྱུང་བར་བྱ་བའི་ཕྱིར་དབྱེན་གྱི་རྒྱུ་སྤང་བར་བྱ་སྟེ། བྱེ་འགྱུར་གྱི་དགག་བྱ་ཡོད་པའི་དུས་སུ་ཆོས་མིན་ཕྱོགས་པ་ལ་མི་འདོད་བཞིན་དུ་ཕར་གླེང་བར་ཡང་མི་བྱ་ལ། དེས་ཚུར་གླེང་པ་ན་ཡང་ལན་ལོག་པ་མི་བྱ་བ་དང་། མི་མཐུན་པ་གཉིས་གནས་ཁང་གཅིག་ཏུ་མི་བཞག་པ་སོགས་དགེ་འདུན་ཐུགས་མི་མཐུན་པའི་རྒྱུ་ཐམས་ཅད་སྤོང་བ་གལ་ཆེ་སྟེ། ཇི་སྐད་དུ། དགེ་འདུན་ཐ་དད་པ་ཉིད་དུ་ནུས་པ་ལ་མི་འདོད་པར་གླེང་བ་དང་། གླེང་བར་བྱེད་པ་ན་ལོག་པར་མི་བྱའོ། །

ཞེས་སོགས་རྒྱས་པར་གསུངས་སོ། །
གལ་ཏེ་ཆོས་ཕྱོགས་པ་ལ་བཟོད་པར་གསོལ་ན་

༼༥༣༥༽
བཟོད་པ་སྦྱིན་ཞིང་མཐུན་པ་དང་། མཐུན་པའི་གསོ་སྦྱོང་ཡང་སྦྱིན་ནས་མཚམས་ནང་གི་དགེ་འདུན་ཀུན་རྩེ་ཅིག་ཏུ་ཐུགས་མཐུན་པར་སྒྲུབ་པ་ཡིན་ནོ། །
གཉིས་པ་འཁོར་ལོའི་དབྱེན་ལ་ཐར་པའི་ལམ་གྱིས་བསྡུས་པའི་ཆོས་ལས་ཐ་དད་པའི་དངོས་པོར་གསོལ་བས་དགེ་འདུན་དབྱེན་དུ་གྱུར་པ་དང་། དོན་དེས་ཚུལ་ཤིང་འབྲིམ་དུ་འཇུག་པས་དབྱེན་དུ་གྱུར་པ་གཉིས་ཡོད་དེ། ཇི་སྐད་དུ། དགེ་འདུན་གྱི་དབྱེན་ནི་ཆོས་ལས་ཐ་དད་པའི་དངོས་པོར་གསོལ་བས་སམ། དོན་དེས་ཚུལ་ཤིང་ལོན་དུ་འཇུག་པས་སོ། །
ཞེས་སོ། །
འདི་ནི་སྟོན་པ་བཞུགས་པའི་དུས་སུ་བྱེད་པ་པོ་ལྷས་སྦྱིན་གྱིས་བྱས་པ་ཡིན་ཏེ། སྟོན་པའི་འཁོར་སོ་སོ་སྐྱེ་བོར་གྱུར་པ་དགེ་འདུན་དུ་ལོངས་པ་ཁ་དྲངས་ནས་དེ་དག་ལ་འདུལ་བ་དང་མི་མཐུན་པའི་བསླབ་ཁྲིམས་ལྔ་བཅས་ནས་ལྷས་སྦྱིན་དཔོན་གཡོག་རྣམས་དགེ་འདུན་བྱིང་ལས་ཐ་དད་དུ་བྱེ་ཞིང་། དེ་ལ་བརྟེན་ནས་སྟོན་པས་ཆོས་ཀྱི་འཁོར་ལོ་བསྐོར་བ་ཞག་གཅིག་རྒྱུན་ཆད་པས་ན་འཁོར་ལོའི་དབྱེན་གྱི་ཐ་སྙད་འཇོག་པར་མཛོད་ཀྱི་རྣམ་བཤད་དག་ན་གསལ་ལོ། །
དེ་ནས་མཆོག་ཟུང་གཅིག་གིས་མྱུར་དུ་འདུམ་བྱས་པས་འཁོར་ལོའི་དབྱེན་ཞག་གཅིག་ལས་མ་གནས་པ་ཡིན་ནོ། འདི་ལ་པཎ་ཆེན་གྱིས། ལྟ་བ་འཁོར་ལོའི་དབྱེན་དུ་མཛད་ཅིང་། དེ་ལ་ལྷས་སྦྱིན་གྱིས་བྱས་པ་དེ་ནི་དཀོན་མཆོག་གསུམ་ཀའི་དབྱེན་ཡིན་ཏེ། ལྷས་སྦྱིན་གྱི་འཁོར་དག་གིས་

༼༥༣༦༽
སྟོན་པ་སངས་རྒྱས་ལས་ལྷས་སྦྱིན་ལ་སྐྱབས་སུ་སོང་གསུངས་པ་སངས་རྒྱས་བྱེ་བ་དང་། ཆོས་ཕྱོགས་པ་ལས་ལྟ་བ་མི་མཐུན་པ་ནི་ཆོས་བྱེ་བ་དང་། དེ་གཉིས་བྱེ་བས་རྟེན་དགེ་སློང་དག་བྱེ་བ་ནི་དགེ་འདུན་བྱེ་བ་ཡིན་ཞིང་། སྟོན་པ་མི་བཞུགས་པའི་རྗེས་སུ་ལྟ་བ་འཁོར་ལོའི་དབྱེན་བྱུང་བ་ནི། ཆོས་དང་དགེ་འདུན་གཉིས་བྱེ་བ་དང་། ལས་བྱེ་བ་ནི་དགེ་འདུན་འབའ་ཞིག་བྱེ་བ་ཡིན་གསུངས་པ་རྣམས་ནི་ལེགས་ལེགས་འདྲ་ཡང་བྱིས་པ་དགའ་བའི་བཤད་པ་སྟེ། སངས་རྒྱས་བྱེ་བ་དང་ཆོས་བྱེ་བ་མདོ་ལུང་འགྲེལ་པ་དང་བཅས་པ་ལས་མ་གསུངས་སོ། །
མངོན་པ་གོང་འོག་སོགས་ལས་ཀྱང་དགེ་འདུན་གྱི་དབྱེན་བྱ་བ་གསུངས་ཀྱི། སངས་རྒྱས་ཀྱི་དབྱེན་དང་། ཆོས་ཀྱི་དབྱེན་གསུངས་པ་ཅིག་ཀྱང་མེད་པས་སྔར་མ་གྲགས་པའི་རྣམ་གཞག་དེ་འདྲ་བྱིས་པའི་བློ་ངོར་མཛེས་མཛེས་འདྲ་ཡང་དཔྱོད་ལྡན་གྱིས་བརྟགས་ན་མི་འཐད་དོ། །
ལྷས་སྦྱིན་གྱིས་དབྱེན་བྱ་བའི་ཕྱིར་བསླབ་ཁྲིམས་ལྔ་བཅས་པ་དེ་ཡང་ཆོས་དང་མི་མཐུན་ཞིང་འདུལ་བ་དང་འགལ་བའི་བསླབ་ཁྲིམས་ལོག་པ་བཅས་པ་ཡིན་པ་ནི་གཞིར་བཞག་ལ་དེ་ལས་གཞན་དུ་ལྟ་བའི་ངོས་ནས་ལོག་ཁྲིམས་བཅས་པ་གཙོ་ཆེ་ན། ལྟ་བའི་ངོས་ནས་ཡིན་ཚུལ་གྱི་རྒྱུ་མཚན་གསུངས་རིགས་པར་འགྱུར་རོ། །
སྟོན་པ་བཞུགས་པའི་དུས་སུ་ལྷས་སྦྱིན་གྱིས་བྱས་པ་དེ་ལས་གཞན་དུ་ལྟ་བ་འཁོར་ལོའི་དབྱེན་གཉིས་པ་གསུངས་པ་ཡང་མི་རིགས་ཏེ། དེ་འདྲ་འདུལ་བ་ལས་མ་གསུངས་ཤིང་

༼༥༣༧༽
མངོན་པ་དང་ཡང་འགལ་ཏེ་འཁོར་ལོའི་དབྱེན་གྱི་གོ་དོན་སྔར་བཤད་ཟིན་པ་དེའི་ཕྱིར་རོ། །
གཉིས་པ་རྩོད་པའི་གཞི་ལ་གསུམ་སྟེ། རྩོད་པར་བྱ་བའི་གཞི་ངོས་བཟུང་པ། རྩོད་པ་གང་ལ་ཞི་བྱེད་དང་འཇུག་པ་རྩོད་པ་ཞི་བའི་ཕན་ཡོན་ནོ། །
དང་པོ་ནི། འཁྲུག་ལོངས་དང་རྩོད་པ་མིང་གི་རྣམ་གྲངས་ཡིན་ཞིང་། རྩོད་པའི་ངོ་བོ་ནི་ཕན་ཚུན་མི་མཐུན་པ་སྨྲས་པའི་ཚིག་གི་རྗེས་སུ་སེམས་གཞོལ་བ་ལས་བྱུང་བའི་ལུས་ངག་གི་ལས་སོ། རྩོད་པའི་རྒྱུ་ལ་དངོས་པོའི་དེ་བཞིན་ཉིད་ལ་ལོག་པར་བསྒྲུབ་པ་དང་། གདམ་ངག་གི་ལུང་མི་འབོགས་པར་བཞག་པ་དང་། གླེང་བར་བྱ་བའི་ལྟུང་བ་དང་བཅས་པ་དང་། ལས་ལ་མཐུན་པ་མི་སྦྱིན་པ་དང་བཞི་ཡོད་ཅིང་། དེའི་དབང་གིས་འབྲས་བུ་རྩོད་པ་ལ་ཡང་བཞི་ཡོད་དེ། འགྱེད་ཕྱིར་གྱི་རྩོད་པ། མི་གདམ་པའི་ཕྱིར་གྱི་རྩོད་པ། ལྟུང་ཕྱིར་གྱི་རྩོད་པ། བྱ་ཕྱིར་གྱི་རྩོད་པ་དང་བཞི་ཡོད་དོ། ཇི་སྐད་དུ། འཁྲུག་ལོང་གི་རྒྱུ་བཞིའོ། །

དངོས་པོའི་དེ་བཞིན་ཉིད་ལ་ལོག་པར་བསྒྲུབ་པ་དང་། སྤོ་བ་དང་། ལྟུང་བ་དང་བཅས་པ་ཉིད་དང་། ལས་ལ་མཐུན་པ་མི་སྦྱིན་པའོ། །
ཞེས་སོ། རྩོད་པ་དང་པོ་དེ་ལ་རྣམ་པར་གཏན་ལ་འབེབས་པའི་རྩོད་པ་ཞེས་བྱ་སྟེ། དངོས་པོའི་དེ་བཞིན་ཉིད་ཅེས་བྱ་བ་དངོས་པོའི་ངོ་བོ་ཡིན་ཞིང་། དེ་ལས་རྩམ་སྟེ། འདི་ནི་ཆོས་དང་འདུལ་བ་ཡིན་ནོ། །
འདི་ལས་གཞན་ནི་ཆོས་མ་ཡིན་ཞིང་འདུལ་བ་མང་ཡིན་ནོ། །
ཞེས་རྒོལ་ཕྱིར་རྒོལ་ཡིན་མིན་གྱི་མཐའ་སོ་སོར་བཟུང་ནས་ཆོད་པའོ། །

༼༥༣༨༽
པཎ་ཆེན་གྱིས། ཆོས་དང་། འདུལ་བ་དང་། ལྟུང་བ་དང་། ལྟུང་མེད་དང་། ལྟུང་བ་ལྕི་ཡང་དང་། བཤགས་བྱ་དང་། ཡིད་ཀྱི་བསྡམ་བྱ་ལ་སོགས་པ་གནས་བཅུ་གཉིས་ལས་རྩམ་སྟེ་རྩོད་པ་ནི་འགྱེད་བྱེད་ཀྱི་རྩོད་པ་ཡིན་གསུངས་པ་མི་འཐད་དེ། མདོ་རྩར། འདི་ནི་ཆོས་རྣམ་པར་གཏན་ལ་དབབ་པ་ལ་སྲིད་ཀྱི། ཚུལ་ཁྲིམས་རྣམ་པར་གཏན་ལ་དབབ་པ་ལ་མི་སྲིད་དོ། །
ཅེས་དང་། དེའི་འགྲེལ་པར། ཆོས་རྣམ་པར་གཏན་ལ་དབབ་པ་ཞེས་བྱ་བ་ནི་དངོས་པོའི་དེ་བཞིན་ཉིད་ལ་ལོག་པར་བསྒྲུབ་པ་བསལ་བ་སྟེ། ཞེས་གསུངས་པས་རྩོད་པ་དང་པོ་འདི་ཆོས་གཏན་ལ་འབེབས་པའི་རྩོད་པར་བྱ་རིགས་པའི་ཕྱིར་དང་། ལྟུང་བཅས་ལྟུང་མེད་སོགས་ཀྱི་རྩོད་པ་ནི་ཚུལ་ཁྲིམས་རྣམ་པར་གཏན་ལ་འབེབས་པའི་རྩོད་པ་ཡིན་ཞིང་། ལྟུང་ཕྱིར་གྱི་རྩོད་པར་འདུས་སོ། །
གཉིས་པ་རྩོད་པ་གང་ལ་ཞི་བྱེད་གང་འཇུག་པ་ནི་སོ་ཐར་གྱི་མདོ་ལས། མངོན་སུམ་དྲན་པ་མ་སྨྱོས་དང་། །
དེ་བཞིན་གང་མང་ངོ་བོ་ཉིད། །
རྩྭ་རྣམས་བཀྲམ་པ་ལྟ་བུ་དང་། །
ཁས་བླངས་པར་ཡང་བྱ་བའོ། །
ཞེས་རྩོད་པ་ཞི་བྱེད་ཀྱི་ཆོས་བདུན་གསུངས་པ་ལས། རྒྱུ་དང་པོ་ལས་བྱུང་བའི་རྩོད་པ་ཞི་བར་བྱེད་པ་ལ་མངོན་སུམ་གྱི་འདུལ་བ་དང་ཕྱོགས་གང་མང་བརྟག་པའི་ཚུལ་ཤིང་འབྲིམ་པ་འཇུག་སྟེ། དེས་འགྱེད་ཕྱིར་རྩོད་པ་ཞི་བར་བྱས་ཏེ། དགེ་འདུན་རྣམས་ཐུགས་མཐུན་རྩེ་གཅིག་ཏུ་བྱ་བ་བསྒྲུབ་པར་བྱེད་དོ། །
རྒྱུ་གཉིས་པ་ལས་བྱུང་བའི་རྩོད་པ་ཞི་བྱེད་ལ་མངོན་སུམ་གྱི་འདུལ་བ་འདི་དང་གླེང་བྱ་

༼༥༣༩༽
ལ་དག་པ་སྦྱིན་པ་དྲན་པས་འདུལ་བ་དང་། མ་སྨྱོས་པས་འདུལ་བ་སྦྱིན་པ་འཇུག་སྟེ། དེ་དག་གི་གདམ་ངག་བཞག་པ་སོགས་ལས་བྱུང་བའི་རྩོད་པ་ཞི་བར་བྱེད་པས་སོ། །
རྒྱུ་གསུམ་པ་ལས་བྱུང་བའི་རྩོད་པ་ཞི་བྱེད་ལ། ལྟུང་བ་ཁས་བླངས་པ་དང་། བཤགས་པས་ཕྱིར་བཅོས་རྩྭ་བཀྲམ་པ་ལྟ་བུ་དང་། ལྟུང་བའི་ངོ་བོ་ཉིད་འཚོལ་བ་སྦྱིན་པ་གསུམ་འཇུག་སྟེ། ཁས་བླངས་པས་ནི་གླེང་བྱེད་དང་གླེང་བྱ་གཉིས་ཀྱི་རྩོད་པ་རང་ཞི་དང་། ལྟུང་བ་རང་གི་ངོ་བོ་རྣམ་པར་ཤེས་པ་ལ་བཤགས་པས་ཕྱིར་བཅོས་དང་། རང་གི་ངོ་བོ་རྣམ་པར་མི་ཤེས་པ་ལ་ལྟུང་བ་རང་གི་ངོ་བོ་ཉིད་འཚོལ་བར་ངེས་པར་འཛིན་པ་ཉིད་སྦྱིན་པས་ལྟུང་ཕྱིར་གྱི་རྩོད་པ་དེ་ཞི་བར་འགྱུར་རོ། །
བྱ་ཕྱིར་གྱི་རྩོད་པར་ཞི་བྱེད་ཀྱི་ཆོས་བདུན་ཀ་འཇུག་སྟེ། དེ་དག་གིས་རྩོད་པ་ཞི་བར་བྱེད་པས་ཀུན་གྱི་ལས་ལ་མཐུན་པ་སྦྱིན་དུ་གཞུག་པ་འབྱུང་། དེ་བྱུང་བས་བྱ་ཕྱིར་གྱི་རྩོད་པ་རང་ཞིར་འགྱུར་རོ། །
ཇི་སྐད་དུ། རྒྱུ་དང་པོ་ལས་བྱུང་བ་ནི་རྒྱུད་གཅིག་ཏུ་བྱ་བས་ཉེ་བར་ཞིའོ། རྒྱུ་གཉིས་པ་ལས་བྱུང་བ་ནི་འདི་དང་དག་པ་སྦྱིན་པས་སོ། །
རྒྱུ་གསུམ་པ་ལས་བྱུང་བ་ནི་ཕྱིར་བཅོས་པ་དང་། ངེས་པར་འཛིན་པ་ལ་སྦྱར་བ་ཉིད་སྦྱིན་པའོ། །
ཐ་མ་ནི་སྦྱིན་དུ་གཞུག་པས་སོ། །
ཞེས་དང་། ཞི་བ་ཐམས་ཅད་ནི་བྱ་བའི་ཕྱིར་རྩོད་པ་ལ་འཇུག་གོ །ཅེས་སོ། །

དེ་དག་སོ་སོར་བཤད་ན་མངོན་སུམ་གྱིས་འདུལ་བ་ལ་བརྒྱད་དེ། རྒོལ་ཕྱིར་རྒོལ་གྱི་མངོན་སུམ། གཟུ་པོའིྎ དགེ་འདུན་གྱི་ཞི་བའིྎ གསལ་བའིྎ གསལ་བའི་གསལ་བའིྎ གནས་བརྟན་དང་བཅས་པའི་དགེ་འདུན་གྱིྎ སྡེ་སྣོད་འཛིན་པའིྎ གནས་བརྟན་མཐུ་ལྡན་གྱི་མངོན་སུམ་མོ། །
དང་པོ་ནི། རྒོལ་ཕྱིར་རྒོལ་གཉིས། དང་པོར་ཆོས་གཏན་ལ་འབེབས་པ་གང་ལས་རྩམ་སྟེ་རྩོད་པའི་ཚེ་ཕྱིས་ལུང་རིགས་ཀྱིས་བྱེད་པ་ལ་བརྟེན་ནས་བློ་རྩེ་གཅིག་ཏུ་མཐུན་པར་གྱུར་པ་ལྟ་བུའོ། །
གཉིས་པ་ནི། རྒོལ་

༼༥༤༠༽
ཕྱིར་རྒོལ་རང་སྟོབས་ཀྱིས་མ་ཞི་ན་མཁས་ཤིང་གཟུ་བོར་གནས་པའི་དཔངས་པོས་མི་འཐད་པའི་ཕྱོགས་ལ་གནོད་བྱེད་དང་། འཐད་པའི་ཕྱོགས་ལ་སྒྲུབ་བྱེད་བཀོད་ནས་ཞི་བ་ལྟ་བུའོ། །
གསུམ་པ་ནི་དེས་མ་ཞི་ན་རྩོད་པ་དེ་དགེ་འདུན་ལ་ཕུལ་ནས། དགེ་འདུན་གྱིས་དེ་ལྟར་བྱས་པས་ཞི་བ་ལྟ་བུའོ། །
བཞི་པ་ནི་དེས་མ་ཞི་ན་དགེ་འདུན་གྱིས་ལུང་རིགས་ལ་མཁས་པའི་དགེ་སློང་དགེ་འདུན་དུ་ལོངས་པ་གསོལ་བ་དང་གཉིས་ཀྱི་ལས་ཀྱིས་བསྐོས་ནས་བསྐོས་པའི་དགེ་འདུན་གྱིས་སྔར་བཞིན་ཞི་བར་བྱེད་པའོ། །
ཚོགས་ཀྱི་ཚོགས་ལ་ལས་མི་ཆགས་པས་དགེ་འདུན་དུ་ལོངས་པ་ཅིག་ཅར་དུ་མི་བསྐོ་ལ། འོ་ན་ཅི་ཞེ་ན། གསུམ་ལ་སྡེབས་གཅིག་དང་། ལྷག་པ་ལ་རྗེས་སུ་བསྐོ་སྟེ། བསྐོ་བའི་ལས་ལན་གཉིས་བྱ་བ་ཡིན་ནོ། །
ལྔ་བ་གསལ་བའི་གསལ་བ་ནི། དེས་ཀྱང་མ་ཞི་ན་བསྐོས་པའི་དགེ་སློང་བཞི་པོ་དེས་ཀྱང་གསོལ་བ་དང་གཉིས་ཀྱི་ལས་ཀྱིས་ལུང་རིགས་ལ་ཆེས་མཁས་པའི་དགེ་སློང་གཞན་བསྐོས་པས་དེས་སྔར་བཞིན་ཞི་བར་བྱེད་པའོ། །
དྲུག་པ་ནི་དེས་ཀྱང་མ་ཞི་ན་གནས་བརྟན་དང་བཅས་སོ་ཐར་གྱི་མདོ་ཐོན་པ་དང་བཅས་པའི་དགེ་འདུན་ལ་རྩོད་པ་ཕུལ་ཏེ། དེ་དག་གིས་སྒྲུབ་བྱེད་དང་གནོད་བྱེད་བརྗོད་པའི་སྒོ་ནས་ཞི་བར་བྱེད་དོ། །
བདུན་པ་ནི། དེས་ཀྱང་མ་ཞི་ན་ཀུན་གྱིས་ཚད་མར་འཛིན་པའི་མདོ་སྡེ་དང་འདུལ་བ་དང་མ་མོ་འཛིན་པ་ལ་ཕུལ་ཏེ་སྔར་བཞིན་ཞི་བར་བྱེད་དོ། །
བརྒྱད་པ་ནི། དེས་ཀྱང་མ་ཞི་ན་སུས་ཀྱང་བཀའ་འདའ་བར་མི་ནུས་པའི་གནས་བརྟན་མཐུ་དང་ལྡན་

༼༥༤༡༽
པ་ལ་རྩོད་པ་ཕུལ་ཏེ་དེས་འཐད་ཕྱོགས་ལ་སྒྲུབ་བྱེད་དང་། མི་འཐད་པའི་ཕྱོགས་ལ་གནོད་བྱེད་བརྗོད་དེ་ཞི་བར་བྱེད་པའོ། །
ཇི་སྐད་དུ། འགྱེད་པ་གཉིས་རང་གིས་མི་ནུས་ན་ཚོགས་པར་དབྱུང་བ་དག་གིས་ལེགས་པར་བསྒྲུབ་བོ། །
དགེ་སློང་དག་གིས་སོ། །
ཞེས་པ་ནས། དེ་དག་གིས་གནས་བརྟན་མཐུ་དང་ལྡན་པ་ལའོ། །
ཐུག་པ་མེད་པར་རོ། །
ཞེས་པའི་བར་གྱིས་མངོན་སུམ་གྱི་འདུལ་བ་བརྒྱད་རིམ་ཅན་དུ་བསྟན་ནོ། །
མངོན་སུམ་གྱི་འདུལ་བའི་འདི་དག་ནི་ཆོས་རྣམ་པར་གཏན་ལ་འབེབས་པའི་རྩོད་པ་ཞི་བྱེད་ཡིན་གྱི། ཚུལ་ཁྲིམས་རྣམ་པར་གཏན་ལ་འབེབས་པའི་རྩོད་པ་ཞི་བྱེད་ལ་མི་དགོས་པར་བཤད་པས། བོད་སྟོན་སུས་ཀྱང་མདོ་དང་འགལ་པར་བྱར་མི་རིགས་སོ། །
གནས་བརྟན་ལ་ཐུག་པའི་བར་གྱིས་ཀྱང་མ་ཞི་ན་བཞིར་ལོངས་པའི་དགེ་འདུན་གྱིས་ཚུལ་ཤིང་འབྲིམ་པ་བསྐོ། བསྐོས་པ་དེས་ཀྱང་ཆོས་ཀྱི་ཚུལ་ཤིང་ཡ་ཡོ་མེད་པ་སོགས་ཀྱི་ཁྱད་ཆོས་དང་ལྡན་པ་དང་། ཆོས་མིན་ཕྱོགས་པའི་ཚུལ་ཤིང་དེ་ལས་ལྡོག་པ་ཉེ་བར་བཞག་ལ་གང་ལ་འབྲིམ་པའི་དགེ་འདུན་རྣམས་བསྡུས་ཏེ་ཕྱོགས་མང་ཉུང་ལེགས་པར་བརྟགས་ལ། ཆོས་མིན་ཕྱོགས་པ་མང་ན་མི་འབྲིམ། ཆོས་ཕྱོགས་མང་ན་ལག་པ་གཡས་པས་ཆོས་ཀྱི་ཚུལ་ཤིང་བཟུང་སྟེ་འབྲིམ། ཆོས་མིན་ཕྱོགས་པ་ལ་ཚུལ་ཤིང་དེ་དག་གོས་ཀྱིས་གཡོགས་ནས་ལག་པ་གཡོན་པས་བཟུང་སྟེ་འབྲིམ། དེ་ནས་མཐར་ཆོས་ཕྱོགས་པ་མང་བར་གྱུར་ན་

༼༥༤༢༽
རྩོད་པ་ཆོས་ཕྱོགས་སུ་ཞི་བར་བྱས་ཏེ་ཐམས་ཅད་མཐུན་པར་བྱེད་དོ། །
རྩོད་པ་གཉིས་པ་ཞི་བྱེད་ལ་མངོན་སུམ་གྱི་འདུལ་བ་ནི་སྔར་བཤད་པ་ལྟར་ཡིན་ལ། དག་པ་སྦྱིན་པ་ནི་གླེང་བྱ་དེ་ལ་ལྟུང་བ་ཡེ་མ་བྱུང་བས་གཞི་མེད་པ་དང་། ལྟུང་བྱེད་ཙམ་བྱུང་བ་ལ་དགེ་འདུན་ལྷག་མ་ལ་སོགས་པས་གླེང་བ་དང་། ལྟུང་བ་བྱུང་བ་ཆོས་བཞིན་དུ་ཕྱིར་བཅོས་བྱས་ཟིན་པ་དང་། གསུམ་ལ་ནི་དྲན་པས་འདུལ་བ་སྦྱིན་ཏེ། འདི་ནི་དྲན་པ་དང་ལྡན་པ་ཡིན་པས་ལྟུང་བ་མེད་དོ། །
ཅེས་པ་ཉིད་ཀྱིས་རྩོད་པ་ཞི་བར་བྱེད་དོ། །
སྨྱོ་བའི་སྐབས་སུ་བྱ་བ་མ་ཡིན་པ་བྱས་པ་དག ལྟུང་བ་གླེང་བར་བྱས་པས། དེས་སྨྱོ་བའི་གནས་སྐབས་ལས་གཞན་དུ་ལྟུང་བ་མ་བྱུང་ན་མ་མྱོས་པའི་འདུལ་བ་སྦྱིན་ཏེ། །
དེ་དགེ་སློང་རང་བཞིན་དུ་གནས་པར་ཀུན་གྱིས་བཟུང་བས་རྩོད་པ་ཞིའོ། ཇི་སྐད་དུ། གླེང་བའི་ཁ་ན་མ་ཐོ་བ་མེད་པ་ལ་ནི་དག་པ་སྦྱིན་ནོ། །
ཞེས་དང་། དང་པོ་གསུམ་ལ་ནི་དྲན་པས་འདུལ་བ་སྦྱིན་ནོ། །
ཐ་མ་ལ་ནི་མ་མྱོས་པས་འདུལ་བའོ། །
ཞེས་སོ། །
མངོན་སུམ་གྱི་འདུལ་བས་ཞི་བྱའི་རྩོད་པ་ནི། ཆོས་གཏན་ལ་འབེབས་པའི་རྩོད་པ་དང་། དག་པ་སྦྱིན་པ་གཉིས་ཀྱི་ཞི་བྱའི་རྩོད་པ་ནི་ལྟུང་ཕྱིར་གྱི་རྩོད་པ་ཡིན་ཏེ། དེས་ན་ཞི་བྱའི་རྩོད་པ་གཉིས་པ་འདི་ལ་དེ་ལྟར་གཉིས་སུ་ཡོད་པར་ཤེས་པར་བྱའོ། །
པཎ་ཆེན་གྱིས། མི་གདམས་པའི་ཕྱིར་རྩོད་པ་འདི་ཉེས་པ་བྱུང་མ་བྱུང་ལ་རྩོད་པ་མ་ཡིན་ཞིང་། ཉེས་པ་བྱུང་བ་ལ་ཆད་ལས་གང་རིགས་ཀྱི་རྩོད་པ་ཡིན་

༼༥༤༣༽
གསུངས་ཀྱང་རྒྱུ་མཚན་ཅི་ཡོད་བརྟག་གོ །ལྟུང་ཕྱིར་གྱི་རྩོད་པ་ལ་གསུམ་ཡོད་པ་ལས། དང་པོ་གླེང་བྱ་དང་། གླེང་བ་པོ་གཉིས་ཁོ་ན་ལས། གཞན་དུ་འཕྲོས་པ་མེད་པའི་རྩོད་པ་ནི། གླེང་བྱ་དེས་ལྟུང་བ་ཁས་བླངས་པ་ཙམ་གྱིས་རང་ཞིར་གྱུར་པས། དེའི་རྗེས་སུ་ལྟུང་བ་ཕྱིར་བཅོས་བྱ་བ་ཡིན་ཏེ། འགྲེལ་པར་བྱ་བ་ཞེས་བྱ་བ་ནི་ཕྱིར་བཅོས་པར་བྱ་བའོ། །
ཞེས་སོ། གཉིས་པ་གླེང་བྱ་དང་། གླེང་བ་པོ་གཉིས་པོར་མ་ཟད་དགེ་འདུན་དུ་གཏོགས་པ་ཁ་ཅིག་ཀྱང་དེའི་རྗེས་སུ་འབྲང་སྟེ། ཉེ་ཚེ་བའི་རྩོད་པ་བྱུང་བ་ནི། དེ་ལྟར་རྒོལ་བ་དང་། དེ་ལ་ལན་གྱི་ཚིག་མངོན་སུམ་དུ་བརྗོད་པས་འདུལ་བ་ཡིན་ནོ། །
གསུམ་པ་ནི། ལྟུང་བ་གླེང་བ་ན་དེར་གནས་པའི་དགེ་འདུན་མཐའ་དག་ཕྱོགས་གཉིས་སུ་རྣམ་པར་གནས་པས་དགེ་འདུན་མཐའ་དག་དང་འབྲེལ་བའི་རྩོད་པ་བྱུང་ན་རྩ་བཀྲམ་པ་ལྟ་བུས་ཞི་བར་བྱེད་དེ། དཔེར་ན་རྩ་སྔོན་གྱི་ཚོགས་པ་བཅང་པ་བཀྲམ་པ་ན་རྩ་ཐམས་ཅད་ཕན་ཚུན་རྩེ་སྤྲོད་དུ་ཉལ་བ་དང་འདྲ་བར་ཕྱོགས་གཉིས་སུ་གནས་པའི་དགེ་འདུན་ཐམས་ཅད་སླར་རྩོད་པ་དེ་ཉེ་བར་ཞི་བའི་ཕྱིར་ཕན་ཚུན་ནས་ཕྱག་འཚལ་ཞིང་བཟོད་པ་གསོལ་བ་ན་དེར་གནས་པའི་དགེ་འདུན་མཐའ་དག་གི་རྩོད་པ་ཞི་བ་ཡིན་ནོ། །
ཇི་སྐད་དུ། ལྟུང་བ་དང་བཅས་པ་ཉིད་ཀྱི་ཕྱིར་འཁྲུག་ལོང་རྣམ་པ་གསུམ་སྟེ། ཁྲོས་པ་མེད་པ་དང་། ཁྲོས་པ་དང་བཅས་པ་རྣམ་པ་གཉིས་པོ་ཉི་ཚེ་བ་དང་དགེ་འདུན་མཐའ་དག་དང་འབྲེལ་བའོ། །
དང་པོ་

༼༥༤༤༽
ལ་ནི་ཁས་བླང་བར་བྱ་བའི་ཕྱིར་བཅོས་སོ། །
གཉིས་པ་ལས་ནི་མངོན་སུམ་གྱིས་འདུལ་བས་སོ། །
གསུམ་པ་ལས་ནི་རྩྭ་བཀྲམ་པ་ལྟ་བུས། ཞེས་སོ། ལྟུང་བ་གླེང་བ་པོ་ལ་ཁྱད་ཆོས་གསུམ་ལྡན་དགོས་ཏེ། ཇི་སྐད་དུ། གླེང་བ་པོ་ལུས་དང་ངག་གི་བསྡམ་པ་ཉིད་དང་། སྡེ་སྣོད་དག་ཤེས་པ་ཉིད་དང་། དགེ་འདུན་གྱི་ནང་དུ་བསམ་བཞིན་དུ་ཆོས་དང་འདུལ་བ་ལོག་པ་དང་། དེ་ལས་ལྡོག་པ་དག་མི་སྟོན་པ་ཉིད་ཅེས་བྱ་བ་གསུམ་དང་ལྡན་པ་ལ་གུས་པར་བྱ་བའོ། །

ཞེས་སོ། །
རྩྭ་བཀྲམ་པ་ལྟ་བུ་འདི་ནི་རྩོད་པ་ཕྱིར་བཅོས་སུ་མ་ཟད་ལྟུང་བ་ཕྱིར་བཅོས་ཀྱང་ཡོད་དེ། ཕམ་པའི་ཆར་གཏོགས་ཀྱི་སྦོམ་པོ་དང་། དགེ་འདུན་ལྷག་མ་དང་། དེའི་ཆར་གཏོགས་ཀྱི་སྦོམ་པོ་འགའ་ཞིག་གི་དགེ་འདུན་ལ་བཤགས་དགོས་པ་རྣམས་མ་གཏོགས་གང་ཟག་ལ་བཤགས་པས་ཆོག་པའི་ལྟུང་བ་རྣམས་ནི་དགེ་སློང་གཞན་དུ་མའི་ལྟུང་བ་དགེ་སློང་གཅིག་གིས་གླེང་བ་པོའི་མདུན་ནམ། བཤགས་བྱའི་ལྟུང་བ་རིགས་མཐུན་མ་བྱུང་བའི་དགེ་སློང་གཞན་གཅིག་གམ་གཉིས་ཡོད་ཀྱང་རུང་། དེ་དག་གི་མདུན་དུ་ཁོ་བོ་ལས་རྐོ་བའི་ལྟུང་བ་བྱུང་བ་གང་ཡིན་པ་དང་། དགེ་སློང་གཞན་དག་ལ་སྐྱེ་བ་གཅོད་པའི་ལྟུང་བ་བྱུང་བ་གང་ཡིན་པ་དག་ཚེ་དང་ལྡན་པ་དག་གི་མདུན་དུ་བཤགས་ཤིང་མི་བཅབ་པར་ཁོ་བོ་སྤྲོའོ། །
ཞེས་བྱ་བ་ལ་སོགས་པ་ལྟུང་བའི་རིགས་དང་མིང་ནས་སྨྲོས་ཏེ་བཤགས་པས་ཕྱིར་བཅོས་ནུས་པ་ཡིན་ཏེ། ཇི་སྐད་དུ། འདི་ལ་མང་པོ་དག་གི་

༼༥༤༥༽
དོན་དུ་དགེ་འདུན་མ་ཡིན་པ་ལ་བཤགས་པར་བྱ་བ་དག་ནི་གཅིག་གིས་ཕྱིར་བཅོས་པར་བྱའོ། །
དུ་མ་དག་ཅིག་ཅར་དུ་ཡང་ངོ་། །
གང་ཡིན་ཞེས་སྨྲོས་པ་དང་། ཤེས་པ་གནང་བར་བྱ་བས་སོ། །
ཕྱོགས་གཞན་གྱིས་ཀྱང་མཐུན་པ་དེ་དག་ལའོ། །
ཞེས་སོ། །
པཎ་ཆེན་གྱི་གསུང་ལས། རྩྭ་བཀྲམ་པ་ལྟ་བུས་ཞི་བྱེད་ལ་གོ་དོན་ནི། གླེང་བྱེད་མ་གཏོགས་དགེ་འདུན་མཐའ་དག་ལྟུང་བ་གཅིག་གམ་མང་པོ་དག་དང་འབྲེལ་བར་གྱུར་པ་དེའི་ཚེ་རྩྭ་བཀྲམ་པ་ན་ཐམས་ཅད་རྩེ་མོ་སྤྲད་ནས་འདུག་པ་བཞིན་དུ་ཐམས་ཅད་བློ་རྩེ་གཅིག་པར་བྱེད་པའོ། །
ཇི་ལྟར་ན་ཐམས་ཅད་ཚོགས་པའི་མདུན་དུ་རང་རང་ལ་ལྟུང་བ་གང་བྱུང་བ་དེ་ཁས་ལེན་པའོ། །
དེ་ལྟར་ཁས་བླངས་པ་དེ་ཕྱིར་བཅོས་པའི་ཚེ་གཅིག་གིས་མང་པོའི་ལྟུང་བ་ཕྱིར་བཅོས་པས་ཆོག་པ་ཡིན་ཏེ། ཐམས་ཅད་བློ་རྩེ་གཅིག་ཏུ་གྱུར་པའི་ཕྱིར་གསུངས་པ་ནི། རྩྭ་བཀྲམ་པ་ལྟ་བུའི་དོན་གཉིས་ལ་འཇུག་པ་ལས་ལྟུང་བ་ཕྱིར་བཅོས་ཀྱི་སྐབས་སུ་ཇི་སྐད་གསུངས་པ་དེ་དག་ཤིན་ཏུ་ལེགས་ཀྱང་། ལྟུང་ཕྱིར་གྱི་རྩོད་པ་ཞི་ཕྱིར་ལ་གོ་དོན་དེ་མི་འཇུག་སྟེ། དེ་ཞི་བྱེད་ནི་སྔར་བཤད་པ་ལྟར་དགེ་འདུན་ཀུན་རྩོད་པ་དེ་ཉེ་བར་ཞི་བའི་ཕྱིར་ཕན་ཚུན་ནས་འདུད་པར་གྱུར་པས། དཔེར་ན་རྩྭ་བཀྲམ་པ་ཐམས་ཅད་ཕན་ཚུན་ནས་རྩེ་སྤྲོད་དུ་ཉལ་བ་དང་འདྲ་བར་ཐུགས། རྩེ་གཅིག་ཏུ་མཐུན་པར་གྱུར་ན་རྩོད་པ་ཞི་བ་ཡིན་ནོ། །
ལྟུང་བ་གླེང་པ་ན་ལྟུང་བ་བྱུང་བར་ཁས་བླངས་པ་ལས་སླར་

༼༥༤༦༽
རྗེས་སུ་མི་དྲན་ནོ། །
ཞེས་ཕྱིར་བཅོས་མི་བསྒྲུབ་ན་དེ་ལ་ལྟུང་བ་དེའི་ངོ་བོ་ཉིད་འཚོལ་བ་སྦྱིན་ནས་སླར་བཟོད་པ་གསོལ་བ་ན་མཐུན་པ་སྦྱིན་པས་དེ་དགེ་སློང་ས་རང་བཞིན་དུ་གནས་པར་འགྱུར་བ་ཡིན་ནོ། །
སྔར་ཁས་བླངས་ནས་ཕྱིས་མི་དྲན་ནོ་ཟེར་བ་འདི་ནི་བརྗེད་པས་ཁྱད་དུ་གསོད་པ་ཡིན་པས་དེའི་ཆད་ལས་སུ་ངོ་བོ་ཉིད་འཚོལ་བ་སྦྱིན་པ་ཡིན་ནོ། །
ཇི་སྐད་དུ། ལྟུང་བའི་ཕྱིར་རྩོད་པ་འདི་ལ་དེའི་ངོ་བོ་ཉིད་འཚོལ་བ་དང་། མཐུན་པ་སྦྱིན་པར་བྱ་བ་ཉིད་དོ། །
ངེས་པ་དང་བྲལ་བ་ནི་ཁྱད་དུ་གསོད་པ་ཡིན་ནོ། །
དགེ་འདུན་ལ་ཁས་བླངས་ནས་ཁྱད་དུ་གསོད་ན་ངེས་པ་འཛིན་དུ་བཅུག་པའི་ཕྱིར་ངེས་པར་སྦྱོར་བ་ཡིན་ནོ། །
དེ་ནི་དེའི་ངོ་བོ་ཉིད་འཚོལ་བ་ལ་ཕན་པ་ཡིན་པའི་ཕྱིར། དེའི་ངོ་བོ་འཚོལ་བ་དང་མཐུན་པ་ཉིད་དོ། །
ཞེས་སོ། །
བཞི་པ་བྱ་ཕྱིར་གྱི་རྩོད་པ་ཞི་བྱེད་ལ་ནི། ཞི་བྱེད་ཀྱི་ཆོས་བདུན་ཀ་འཇུག་པར་སྔར་བཤད་ཟིན་པ་ལྟར་རོ། །

གསུམ་པ་རྩོད་པ་ཞི་བའི་ཕན་ཡོན་ནི། དེ་ལྟར་ཞི་བྱེད་ཀྱི་ཆོས་རྣམས་ཀྱིས་རྩོད་པ་ཞི་སྟེ། དགེ་འདུན་རྣམས་ཐུགས་མཐུན་པས་འཇིག་རྟེན་གྱི་ཁམས་སུ་བདེ་སྐྱིད་འབྱུང་བ་དང་། དམ་པའི་ཆོས་དར་ཞིང་རྒྱས་པ་དང་། དེ་ཡང་ཡུན་རིང་དུ་གནས་པའོ། །
དེ་ལྟར་ཡང་སོ་ཐར་གྱི་མདོ་ལས། དགེ་འདུན་མཐུན་པ་བདེ་བ་སྟེ། །
མཐུན་པ་རྣམས་ཀྱི་དཀའ་ཐུབ་བདེ། །
འཕགས་པ་རྣམས་ནི་མཐོང་བས་བདེ། །
དམ་པ་རྣམས་དང་འགྲོགས་པ་བདེ། ཞེས་གསུངས་པ་ཡིན། །

༼༥༤༧༽
དྲུག་པ་བསྟན་པ་ཡུན་རིང་དུ་གནས་པར་བྱ་བ་གནས་མལ་གྱི་གཞི་ལ་ལྔ་སྟེ། དགེ་འདུན་སྤྱིའི་གཙུག་ལག་ཁང་བཞེངས་པའི་ཚུལ། བཞེངས་ནས་རི་མོའི་བཀོད་པ་བྱ་བ། ལས་ཚན་གྱི་རིམ་པ་བསྐོ་བའི་ཚུལ། སྡོམ་པ་གོང་མར་གནས་པ་སོགས་ལ་འོག་མར་གནས་པས་ཕྱག་བྱ་ཚུལ། མཆོད་རྟེན་གྱི་དྲུང་དང་གཙུག་ལག་ཁང་གི་སྟེང་དུ་རྒྱལ་མཚན་འཛུགས་ཚུལ་ལོ། །
དང་པོ་ནི། དགེ་འདུན་སྤྱིའི་གཙུག་ལག་ཁང་དང་། གང་ཟག་རང་རང་གི་སྒོས་ཀྱི་གཙུག་ལག་ཁང་བཞེངས་པ་ལ་གང་དུ་བྱ་བའི་ས་གཞི་རྩོད་པ་ཅན་མ་ཡིན་པ། སྲོག་ཆགས་དུ་མ་དང་བཅས་པའི་ཉམས་ངའི་གནས་མ་ཡིན་པ། ཚེར་མ་ཅན་ལ་སོགས་པ་མ་ཡིན་པའི་གཞི་དག་པར་དགེ་འདུན་ལས་གནང་བ་ཐོབ་ནས་གཙུག་ལག་ཁང་རྩིག་པར་བྱ་སྟེ། དེའི་ཚད་ནི་ཇི་སྐད་དུ། ཚད་དང་ལྡན་པའི་ཁྲུ་ཕྱེད་དང་དོ་ནི་བདེ་བར་གཤེགས་པའི་མཐོ་གང་སྟེ། ནང་རོལ་ནས་དེ་བཅུ་དང་བདུན་གྱི་ཚད་དོ། །
ཞེས་གསུངས་པས་མ་མཐའི་ཚད་དེ་ལྟར་དུ་བྱ་ཡ་མཐའི་ཚད་ནི་ཇི་ཙམ་དགོས་པ་བློས་གཞལ་བ་ལས་ཚད་ངེས་པ་ཅན་མ་བཤད་པར་མཁས་པ་དག་བཞེད་དོ། །
སྒོས་སོ་སོའི་ཁང་པའི་ཚད་ནི་སྤྱོད་ལམ་བཞི་ཤོང་པ་ཡིན་ཞིང་། དེ་ལས་ལྷག་ན་དགེ་འདུན་ལྷག་མས་རེག་པར་འགྱུར་རོ། །
དཀའ་ཚེགས་ཀྱིས་བསྒྲུབ་མ་དགོས་པར་རྙེད་ན་ཁང་བཟང་ཡིད་དུ་འོང་བ། རྒྱ་ཆེ་བ་མི་ལྔ་བརྒྱའི་གནས་བཅར་རུང་བའམ། ཡང་ན་

༼༥༤༨༽
ནེ་ཙོའི་ལྟ་བུའི་ཁང་མིག་ལྔ་བརྒྱ་ཡོད་པ་ལ་ཡང་ཞེན་མེད་དུ་ལོངས་སྤྱོད་པ་ནི་ངལ་ཞིང་དུབ་པའི་མཐའ་སྤོང་བ་དང་། འབད་རྩོད་མེད་པར་མ་རྙེད་ན་གནས་མལ་ཤིང་དྲུང་བས་ཀྱང་ཆོག་པ་ནི་འདོད་པ་བསོད་སྙོམས་ཀྱི་མཐའ་སྤོང་བ་ཡིན་ཏེ། ཇི་སྐད་དུ། ཁང་པ་བརྩེགས་པ་ལྔ་བརྒྱ་པ་ཡང་འོས་སོ། །
ཞེས་དང་། ཤིང་ལྗོན་པའི་དྲུང་དང་། ནེའུ་གསིང་གི་གཞི་དག་ལ་ཡང་རྒན་རིམ་བཞིན་དུ་བསྐོ་བར་བྱའོ། །
ཞེས་སོ། །
གཙུག་ལག་ཁང་གི་ཤར་ལ་སོགས་པའི་ངོས་ཅིག་གི་དབུས་སུ་དྲི་གཙང་ཁང་བྱ། གཙང་ཁང་དེའི་མདུན་གྱི་དྲང་ཐད་ཀྱི་ངོས་སུ་སྒོ་ཁང་རྩིག་པར་བྱ། །
གཙུག་ལག་ཁང་གི་དབྱིབས་ནི་གྲུ་བཞི་པ་བྱ། གྲུ་བཞི་ལ་ངོས་གསུམ་ནས་ཁྱམས་བཏགས་པ་ཡང་བྱ། གལ་ཏེ་གནས་ཁང་གསུམ་པ་བྱེད་ན་དབུས་སུ་དྲི་གཙང་ཁང་། དེའི་ལོགས་གཉིས་སུ་གནས་ཁང་གཉིས་བྱ་བ་ཡིན་ནོ། །
ཇི་སྐད་དུ། གཙུག་ལག་ཁང་བྱའོ། །
ངོས་གཅིག་གི་དབུས་དྲི་གཙང་ཁང་བྱ་བ་ཉིད་དོ། །
དེའི་མདུན་དུ་སྒོ་ཁང་ངོ་། །
གྲུ་བཞི་བཟང་བ་ཉིད་དོ། །
ཁྱམ་གསུམ་པ་ཡང་ངོ་། །
མ་ནོད་པར་བྱའོ། །
གཙུག་ལག་ཁང་དུ་གནས་པར་བྱའོ། །
གཞན་དག་དགེ་འདུན་གྱི་གཞིར། དགེ་འདུན་གྱི་ཕྱིར་རམ། གང་ཟག་དགེ་སློང་གི་ཕྱིར་གནས་ཀྱི་གཞི་བྱེད་པ་རྗེས་སུ་གནང་བར་བྱའོ། །
གལ་ཏེ་སྦྱིན་བདག་ཡོད་ན་དེས་རྗེས་སུ་གནང་ནའོ། །
ཞེས་གསུངས་སོ། །
དགེ་འདུན་སྤྱི་དང་གང་ཟག་གི་གནས་

༼༥༤༩༽
ཁང་དག་གི་སྒོ་གཏོད་པར་བྱའོ། །
སྒོ་དེར་སྒོ་གླེགས་གཞུག རྩིག་ངོས་ཀྱི་དཀྱིལ་དུ་དཀར་ཁུང་གཏོད། དཀར་ཁུང་གི་དབྱིབས་ནི་ཕྱི་རོལ་གྱི་ཁ་ཞུམ་ལ། ནང་ལོགས་ཡངས་པ་རྒྱ་མཚོ་ལྟར་བྱིན་གྱིས་ཡངས་པའོ། དཀར་ཁུང་ལ་དྲ་བ་དང་སྒོ་གླེགས་གཞུག་པར་བྱ། གནས་ཁང་གི་མདུན་རོལ་དུ་ཁྱམ་བྱ། འོག་གཞིའི་གཅལ་དུ་སོ་ཕག་རིམ་པ་བདུན་ནམ་བརྒྱད་བྱ། དེའི་སྟེང་དུ་ཀ་རྟེན་གྱི་སྤང་ལེབ། དེའི་སྟེང་དུ་ཀ་བའི་ཚར་དག་འཛུགས། དེའི་སྟེང་དུ་ཀ་ཞུའི་འདབ་མ། དེའི་སྟེང་དུ་གདུང་མ། དེའི་སྟེང་དུ་ཆམ། དེའི་སྟེང་དུ་སྤང་ལེབ། དེ་དག་གི་སྟེང་དུ་སོ་ཕག་གཅལ་དུ་བཀྲམ་ཞིང་སོ་ཕག་གི་ཕྱེ་མའི་འཇིམ་པས་བསླན་པར་བྱ། མི་ལྟུང་བར་བྱ་བའི་ཕྱིར་ལན་བཀན་དང་། འཛེག་པའི་ཕྱིར་ཐེམ་ཀས་རིམ་པ་གསུམ་བྱ་སྟེ། ཇི་སྐད་དུ། གནས་ཁང་དག་གི་སྒོ་གདོང་ངོ་། །

སྒོ་གླེགས་གཞུག་གོ །ཞེས་པ་ནས། འཛེག་པའི་ཕྱིར་ཐེམ་ཀས་བྱའོ། །
འོག་ཏུ་རྡོ་ལས་བྱས་པ། བར་དུ་ས་ལས་བྱས་པ། སྟེང་དུ་ཤིང་ལས་བྱས་པའོ། །
ཞེས་སོ། །
གཙུག་ལག་ཁང་གི་ནང་དུ་ཆོས་འཆད་པ་པོ་བཞུགས་པའི་སངྒེའི་ཁྲི་གྲུ་བཞི་པ་བྱ་སྟེ། ཁྲི་དེའི་རྐང་པ་བཞི་དག་ལ་སེངྒེའི་གདོང་ལྟ་བུ་བྱ་བའམ། སེངྒེའི་གཟུགས་བྲི་བར་བྱ། ཁྲི་དེར་སྟན་ནང་ཚང་ཅན་གཞུག སྟེང་དུ་བླ་བྲེ་གདགས་པར་བྱའོ། །
ཇི་སྐད་དུ། སེངྒེའི་ཁྲི་གྲུ་བཞི་བྱའོ། །
རྐང་པ་དག་ལ་སེངྒེའི་གདོང་ལྟ་བུ་ཉིད་དོ། །
ཞེས་པ་ནས། དེར་སྟན་ནང་ཚང་ཅན་གཞུག་གོ །སྟེང་དུ་བླ་

༼༥༥༠༽
བྲེའོ། །
ཞེས་གསུངས་སོ། །
ཟན་བཟའ་བ་ན་ཁྲ་དང་བྱིའུ་ལ་སོགས་པ་དག་གིས་མི་གནོད་པར་བྱ་བའི་ཕྱིར་མུན་ཛ་ལས་བྱས་པ་དང་། ཕལ་ཛ་ལས་བྱས་པ་སོགས་ཀྱི་བྱ་རྒྱ་རྣམ་པ་བཞི་གང་ཡང་རུང་བ་ཁྱམ་དག་ལ་བྱ་བར་བཤད་དོ། །
གནས་སིལ་བར་བྱ་བའི་ཕྱིར་ཁྱམ་གྱི་ཕྱི་རོལ་གྱི་རྩིག་པས་བསྐོར། ནང་དུ་ཀ་བའི་ཚར་དག་འཛུགས། ཁྱམ་དེའི་གློ་འབུར་ལ་དཀར་ཁུང་གཏོད། དཀར་ཁུང་ལ་དྲ་བ་དང་སྒོ་གླེགས་དག་གཞུག་གོ །གཞན་ཡང་ཟས་ཀྱི་ཁང་པ་སྟེ་རུང་ཁང་དང་། མེ་ཁང་དང་། སྤོང་ས་དང་། འཆག་པའི་ཁང་པ་དག་བྱ་སྟེ། ཇི་སྐད་དུ། འཁོར་གྱི་ཁྱམ་བྱའོ། །
གནས་བསིལ་བར་བྱ་བའི་ཕྱིར་ཕྱི་རོལ་རྩིག་པས་བསྐོར་རོ། །
ཞེས་པ་ནས་ཟས་དང་། མེ་དང་། སྤོང་ས་ཁང་། འཆག་པའི་ཁང་པ་དག་བྱ་བའོ། །
ཞེས་སོ། །
དེར་མ་ཟད་དགེ་འདུན་རྣམས་དུ་བ་མེད་པའི་མེ་ལ་སྲོ་བའི་སྲོ་ཁང་དང་ཆུའི་སྣོད་འཇོག་པའི་ཆུ་ཁང་དང་། ནད་པ་སྡོད་སའི་རུང་བའི་ཁང་པ་དང་། བཤང་གཅི་དོར་བའི་ཆབ་ཁང་དག་ཀྱང་བཤད་ཅིང་དགོས་སོ། །
གཙུག་ལག་ཁང་དེ་ལ་སྒོ་ལྕགས་དང་ལྡེ་མིག་དག་ཀྱང་དགོས་ཤིང་། ཉིན་རེ་བཞིན་ཕྱག་དར་བྱེད་པའི་ཁང་གཉེར་བ་དག་ཀྱང་དགོས་ཏེ། འདི་ལ་ཁང་སྐྱོང་དུ་བཤད་དོ། །
གཉིས་པ་བཞེངས་པ་དེ་ལ་རི་མོའི་བཀོད་པ་ནི། ཇི་སྐད་དུ། རབ་ཏུ་བྱུང་བའི་ཀུན་དགའ་རྭ་བ་ལ་རི་མོ་བྲི་བ་ཉིད་དུ་རུང་ངོ་། །
སྒོར་གནོད་སྦྱིན་ལག་ན་རྡོ་རྗེ་འཛིན་པ་ལ་སོགས་པ་དག་བྲིའོ། །
སྒོ་གང་དུ་འཁོར་

༼༥༥༡༽
བའི་འཁོར་ལོའོ། །
ཆ་ལྔ་བར་བྱའོ། །
སྟེང་དུ་ལྷ་དང་མི་རྣམས་སོ། །
གླེང་བཞི་པོ་དག་གོ །ཞེས་པ་ནས། ཆུའི་ཁང་པར་ཀླུ་ལག་ན་བུམ་པ་ཐོགས་པ་རྒྱན་སྣ་ཚོགས་ཀྱིས་བརྒྱན་པ་དག་དང་། ཀླུའི་བུ་མོ་ཆུ་འབྲིམ་པར་བྱེད་པ་དག་གོ །ནད་པའི་རུང་བའི་ཁང་པར་དེ་བཞིན་གཤེགས་པ་ནད་པའི་རིམ་གྲོ་མཛད་པའོ། །
བཤང་བ་དང་གཅི་བའི་སྐྱབས་སུ་དུར་ཁྲོད་དག་གམ། མགོའི་ཐོད་པ་དག་གོ །ཞེས་པས་བསྟན། དེ་ཡང་གཙུག་ལག་ཁང་གི་སྒོར་གནོད་སྦྱིན་ལག་ན་རྡོ་རྗེ་དང་བེ་ཅོན་ཐོགས་པ་བྲི་སྟེ། ཚིག་ལེར། རྩ་བའི་སྒོར་ནི་དབང་ཕྱུག་ཆེ། །
ཀུན་དགའ་བཞིན་གྱི་དཀྱིལ་འཁོར་ཅན། །
ལག་ན་བེ་ཅོན་ཐོགས་པ་ཡི། །
གནོད་སྦྱིན་རྣམས་ཀྱི་བདག་པོ་བྲི། ཞེས་སོ། །
དྲི་གཙང་ཁང་གི་ནང་དུ་བསྟན་པའི་གཙོ་བོ་ཐུབ་པའི་དབང་པོ་ཉན་ཐོས་མཆོག་ཟུང་དང་བཅས་པ། ཇི་སྲིད་བྱམས་མགོན་མ་བྱོན་གྱི་བར་དུ་བསྟན་པ་མི་ཉམས་ཤིང་འཛིན་པར་ཞལ་གྱིས་བཞེས་པའི་འཕགས་པའི་གནས་བརྟན་བཅུ་དྲུག་བྲི། དེ་དག་གི་འབུར་སྐུ་བཞུགས་ཀྱང་ལེགས། དྲི་གཙང་ཁང་གི་སྒོར་གནོད་སྦྱིན་ལག་ན་ཕྲེང་བ་ཐོགས་པ་དག་བྲི། གཙུག་ལག་ཁང་གི་ཁོ་ར་ཁོར་ཡུག་གི་ངོས་རྣམས་ལ་ཆོ་འཕྲུལ་བསྟན་པ་དང་། བདུད་བཅོམ་པ་དང་། ཐུབ་པའི་སྔོན་གྱི་སྐྱེས་རབས་དག་བྲི་བར་བྱ་སྟེ། ཚིག་ལེར། ཁང་བཟང་དག་གི་ངོས་དག་ཏུ། །

ཐུབ་པའི་སྔོན་གྱི་སྐྱེས་རབས་བྲི། །
དཔེར་ན་ཐམས་ཅད་སྒྲོལ་དང་ནི། །
ཟླ་འོད་བཟོད་པར་སྨྲ་

༼༥༥༢༽
ལ་སོགས། །
གཙུག་ལག་ཁང་སོགས་འབུལ་བ་ལ། །
འཇིག་རྟེན་མངོན་པར་དད་འཕེལ་ཕྱིར། །
རི་མོའི་ཆོ་ག་བརྗོད་པ་འདི། །
ཐུགས་རྗེ་ཅན་གྱིས་ལེགས་པར་གནང་། ཞེས་སོ། །
སྤོང་བའི་ཁང་པར་གནས་བརྟན་གྱི་གྲལ་དག་དང་། སྤྱི་རྫས་འཇོག་པའི་ལག་མཛོད་ཀྱི་སྒོར་གནོད་སྦྱིན་ལག་ན་རིན་པོ་ཆེའི་མྱུ་གུ་སྟེ་ནེའུ་ལེའི་ཁ་ནས་རིན་པོ་ཆེ་མང་པོ་སྐྱུག་པ་ཐོགས་པ་དང་། ཟས་ཀྱི་ཁང་པར་གནོད་སྦྱིན་ལག་ན་བཟའ་བ་དང་བཅའ་བ་ཐོགས་པ་དང་། སྲོ་ཁང་དུ་གནོད་སྦྱིན་ལག་ན་བུམ་པ་དང་མྱུ་གུ་ཐོགས་པ་དང་། མེ་ཁང་དུ་གྲུལ་བུམ་མེ་སྤོར་བར་བྱེད་པ་ལ་སོགས་པ་དང་། སྦྱིན་བདག་མར་མེ་ཐོགས་པ་དང་། སྐྱོ་བ་བསྐྱེད་པའི་ཕྱིར་ལྷའི་ཕོ་ཉ་དག་བྲིའོ། །
དགེ་འདུན་རྣམས་སྲོ་ཁང་དུ་མེ་ལ་སྲོ་ཞིང་སྐུ་ལ་སྣུམ་མཉེ་བྱེད་པ་དང་། ཁྲུས་བྱེད་པ་ན་སྒོ་དྲུང་དུ་བསྲུང་མཁན་བཞག་པར་བྱ་སྟེ། ཚིག་ལེར། སྲོ་ཁང་ཁྲུས་ཀྱི་གནས་སུ་ནི། །
སྒོ་དྲུང་བསྲུང་མ་བཞག་བྱ་སྟེ། །
དགེ་སློང་རྣམས་ནི་ཁྲུས་སྲོང་དག །བྱེད་པ་མ་དད་ལྡོག་ཕྱིར་རོ། །
ཞེས་སོ། གསུམ་པ་ལས་ཚན་གྱི་རིམ་པ་བསྐོ་བ་ནི། ཇི་སྐད་དུ། གནས་ཁང་དང་ཟས་ལ་བསྐོ་བ་དང་། ཞེས་པ་ནས། ཟས་རུང་བ་དང་བཅས་པ་ཉིད་ཡིན་ན་མི་དག་འོང་བ་ལ་སྒེའུ་ཆུང་བསྲུང་བའོ། །
ཞེས་པས་བསྟན། དེ་ཡང་གནས་ཁང་བསྐོ་བ་ནས་སྒེའུ་ཆུང་བསྲུང་བའི་བར་ལ་བཅོ་བརྒྱད་ཡོད་པ་འདི་ཀུན་དགེ་འདུན་གྱིས་གསོལ་བ་དང་གཉིས་ཀྱི་ལས་ཀྱིས་བསྐོ་

༼༥༥༣༽
བ་ཡིན་ཏེ། འགྲེལ་པར་དེ་ལྟར་དུ་བཤད་དོ། །
དབྱར་གྱི་རས་ཆེན་སྦེད་པ་དང་། འགྱེད་པ་གཉིས་ཡོད་ཀྱང་གྲངས་གཅིག་ཏུ་བྱ། སྲ་རྐྱང་སྦེད་པ་བསྐོ་བ་ནི་སྲ་རྐྱང་འདིང་བ་བསྐོ་བ་ཡིན་པར་འགྲེལ་པར་བཤད་དོ། །
གོས་བགོ་འགྱེད་པ་ཡང་ངོ་ཞེས་པས་སྦེད་པ་དང་། འགྱེད་པ་གཉིས་བསྟན་གྲངས་གཅིག་ཏུ་བྱ། དགེ་བསྐོས་ཀྱི་ཀུན་དུ་སྤྱད་པ་ཐམས་ཅད་བྱ་བ་ཡིན་ཡང་། ཅུང་ཞིག་བྲེལ་བས་མ་འཁོབ་པ་རྣམས་མངག་གཞུག་པས་བྱ་བ་ཡིན་ཏེ། འགྲེལ་པར་མངག་གཞུག་པ་བྱ་བ་ནི་དགེ་བསྐོས་ཀྱི་འགབ་ལེན་ཅིང་། དེའི་དོན་གྲོགས་བྱེད་པའོ། །
ཞེས་གསུངས་སོ། །
བང་རིམ་ཞལ་ལྟ་བ་ནི། བྱ་དག་མཆོད་རྟེན་གྱི་བང་རིམ་དག་ཏུ་གནས་བཅས་པ་ན་དེ་ལྡོག་པར་བྱེད་པའི་ལས་བྱེད་པའོ། །
མཛེས་ཆོས་པ་ནི་དགེ་འདུན་རྣམས་ཟས་བཞེས་པ་སོགས་ལ་སྤྱོད་ལམ་མཛེས་མི་མཛེས་བརྟགས་ནས། མི་མཛེས་པ་མཐོང་ན་དེས་སེ་གོལ་གྱི་སྒྲ་སྔོན་དུ་བཏང་སྟེ་མཛེས་པ་ལ་སྦྱོར་བའི་ལས་བྱེད་པའོ། །
སྒེའུ་ཆུང་བསྲུང་བ་ནི། དགེ་འདུན་རྣམས་ཟས་རུང་བའི་ཤ་དང་བཅས་པ་ཉིད་ཡིན་ན་དེར་མི་གཞན་དག་འོང་བ་དགག་པའི་ཕྱིར་སྒེའུ་ཆུང་བསྲུང་བའི་དགེ་སློང་སྤྲོ་བར་བྱས་ཏེ། གསོལ་བ་དང་གཉིས་ཀྱི་ལས་ཀྱིས་བསྐོ་བ་ཡིན་ནོ། །
རྒྱུ་མཚན་ནི། ཤ་འབྲིམ་པ་ན་བྲམ་ཟེ་དང་། ཁྱིམ་བདག་དག་གིས་མཆའ་བར་འགྱུར་བས་དེའི་ཉེས་པ་སྤང་བའི་ཆེད་ཡིན་པར་ལུང་ལས་གསུངས་སོ། 

༼༥༥༤༽
།རུང་བའི་ཤ་ནི་ཤའི་ཆེད་དུ་བསད་པ་ཡིན་པའི་མཐོང་ཐོས་དོགས་གསུམ་དང་བྲལ་བ་ཡིན་ཞིང་། དེ་ལ་རྣམ་གསུམ་དག་པའི་ཤ་ཟེར་བས། དེ་འདུལ་བའི་སྐབས་འདིར་བཟའ་བར་གནང་སྟེ། བདག་ཉིད་ཆེན་པོ་ས་པཎ་གྱིས་ཉན་ཐོས་རྣམ་གསུམ་དག་པའི་ཤ། །
ཟ་རུང་གལ་ཏེ་མི་ཟ་ན། །
ལྷས་བྱིན་གྱི་ནི་བརྟུལ་ཞུགས་འགྱུར། །
ཞེས་སོ། ཐེག་ཆེན་དགེ་སློང་གིས་ནི་ཤའི་རིགས་གང་ཡིན་ཀྱང་ཟོས་ན་བྱང་ཆུབ་ཀྱི་སེམས་སྐྱེ་བ་ལ་གནོད་པས་སྤང་བར་བྱ་སྟེ། ཐེག་པ་ཆེ་ལས་ཤ་རྣམས་བཀག །ཟོས་ན་ངན་འགྲོའི་རྒྱུ་རུ་གསུངས། །

ཞེས་གསུངས་ཤིང་། ཤ་ཆང་གི་ཉེས་དམིགས་མཐའ་ཡས་པ་ཞིག་ངོར་ཆེན་ཐམས་ཅད་མཁྱེན་པ་ཀུན་དགའ་བཟང་པོས་མཛད་པའི་སྤྲིང་ཡིག་སློབ་ཕན་དུ་གསུངས་པ་རྣམས་ལ་བལྟ་བར་བྱ་སྟེ། བླང་དོར་གྱི་གནས་ལ་བཟོད་པ་ལྷུར་ལེན་པའི་བག་ཡོད་པར་བྱ་དགོས་སོ། །
བཞི་པ་སྡོམ་པ་གོང་མར་གནས་པ་སོགས་ལ་ཕྱག་བྱ་བའི་རིམ་པ་ནི། སོ་ཐར་གྱི་སྡོམ་པ་མཆོག་སྟེ་བསླབ་ཚིགས་གོང་མར་གནས་པ་ལ། འོག་མར་གནས་པ་དག་གིས་ཕྱག་བྱ། བསླབ་ཚིགས་མཉམ་ན་སྔོན་ལ་ཐོབ་པ་དེ་བསླབ་པ་རྒན་པ་དང་། རྗེས་སུ་བླང་བ་དེ་གཞོན་པ་ཡིན་པས་རྒན་པ་ལ་ཕྱག་བྱ་སྟེ། དཔེར་ན་དགེ་སློང་ནང་ཕན་ཚུན་ཡིན་ན་གཞོན་པས་རྒན་པ་ལ་ཕྱག་བྱ། དེ་བཞིན་དུ་དགེ་སློང་མ་ནང་ཕན་ཚུན་དང་། དགེ་སློབ་མ་ནང་ཕན་ཚུན་སོགས་ལའང་རིགས་འགྲེའོ། བསླབ་པ་འོག་མར་གནས་པས་གོང་མར་

༼༥༥༥༽
གནས་པ་ལ་ཕྱག་བྱ་བ་ཡང་མཚན་མཐུན་པ་ལ་ཡིན་གྱི། མི་མཐུན་པ་ལ་མ་ཡིན་ཏེ། དགེ་ཚུལ་གྱིས་དགེ་སློང་མ་དང་དགེ་སློབ་མ་ལ་ཕྱག་བྱ་མི་དགོས་པས་སོ། །
མཚན་མི་མཐུན་ཡང་སྐྱེས་པ་བསླབ་ཚིགས་གོང་མར་གནས་པ་དང་། བསླབ་ཚིགས་མཉམ་པ་ལ་བུད་མེད་ཀྱིས་ཕྱག་བྱ་དགོས་ཏེ། དགེ་ཚུལ་མས་དགེ་ཚུལ་ལ་ཕྱག་དགོས། དགེ་ཚུལ་མས། དགེ་སློབ་མ་ལ་བྱ། དེ་གཉིས་དང་། དགེ་སློང་མས་ཀྱང་དགེ་སློང་ལ་ཕྱག་བྱ་དགོས་ཏེ། ཇི་སྐད་དུ། སོ་སོར་ཐར་པའི་སྡོམ་པ་མཆོག་ལ་རབ་ཏུ་བྱུང་བས་ཕྱག་བྱའོ། །
མཉམ་ན་རྒན་པ་ལའོ། །
མཚན་ཐ་མི་དད་པ་ལའོ། །
སྐྱེས་པ་མི་དམན་པ་ལ་བུད་མེད་ཀྱིས་སོ། །
ཞེས་དང་། ཚིག་ལེར། བསྙེན་པར་རྫོགས་པ་གསར་བུ་ལའང་། དགེ་སློང་མ་ཡིས་ཕྱག་བྱའོ། །
ཞེས་སོ། །
འོན་ཀྱང་དགེ་སློང་ས་གཞན་ན་གནས་པ་སོགས་ལ་དགེ་སློང་མས་ཕྱག་མི་བྱ་བར་བཤད་ཅིང་། ས་རང་བཞིན་དུ་གནས་པ་ཡིན་ན་ཡང་གློ་ཕབ་སྟེ་ཉལ་བ་དང་། ཏིང་འཛིན་ལ་སྙོམ་པར་བཞུགས་པ་དང་། ལས་བྱེད་པས་བྲེལ་བ་དང་། སེམས་གཞན་དུ་ཡངས་པས་ཕྱག་འཚལ་བ་ལ་མི་ལྟ་བ་དང་། མདུན་ཕར་ལྟ་བ་དང་། ཁྱིམ་པའི་ཁྱིམ་ན་འདུག་པ་དང་། ཟན་བཟའ་བའི་གྲལ་ན་འདུག་པ་ལ་ནི། དགེ་སློང་མ་སོགས་སུས་ཀྱང་ཕྱག་བྱ་མི་དགོས་ཏེ། ཇི་སྐད་དུ། ས་གཞན་ན་གནས་པ་དང་། ཉམས་པ་དང་། དགེ་སློང་མ་སུན་

༼༥༥༦༽
ཕྱུང་བ་དང་། ཆོས་མིན་པའི་ཕྱོགས་དང་མཐུན་པ་དང་། ཐ་དད་པར་གནས་པ་དང་། མཚམས་མེད་པ་བྱས་པ་དང་། ཉལ་བ་དང་། སྙོམ་པར་བཞུགས་པ་དང་། བྲེལ་བ་དང་། སེམས་གཞན་དུ་སོང་བ་དང་། རྒྱབ་ཀྱི་ཕྱོགས་པ་དང་། ཁྱིམ་གཞན་ན་འདུག་པ་དང་། ཟས་ཀྱི་གྲལ་ན་འདུག་པ་མ་གཏོགས་སོ། །
ཞེས་སོ། །
གཞན་ཡང་ནང་ཞེ་འཁོན་དང་བཅས་པ་ལ་ཡང་ཕྱག་མི་བྱའོ། །
སྔོན་འདས་པ་ན་ཕྱག་བྱ་བ་ཡིན་ན་ད་ལྟ་ཕྱག་བྱ་བའི་འོས་མ་ཡིན་ཀྱང་ཕྱག་མི་བྱ་བ་མ་ཡིན་ཏེ། དཔེར་ན་མཁན་པོ་དང་སློབ་དཔོན་དག་སྔོན་ཚུལ་ཁྲིམས་རྣམ་པར་དག་པ་ལས་ཕྱིས་ཚུལ་ཁྲིམས་འཆལ་པར་གྱུར་པ་ན་ཡང་སྔར་སྡོམ་རྒྱུན་དང་ལུང་འབོག་པ་སོགས་ཞུས་པའི་སློབ་མས་ཕྱག་བྱ་དགོས་ཏེ། ཇི་སྐད་དུ། སེངྒེ་ལྟ་བུས་ཝ་ལྟ་བུ་ལ་བསྙེན་བཀུར་མི་བྱའོ། །
མཁན་པོ་དང་སློབ་དཔོན་དག་ནི་མཆོག་ཏུ་ཚུལ་ཁྲིམས་འཆལ་བ་ཉིད་ཡིན་ན་ཡང་ངོ་། །
ཞེས་དང་། འདས་པ་ན་ཕྱག་བྱ་བ་ཡིན་པ་ལ་ནི་ཕྱག་མི་བྱ་བ་ཉིད་མ་ཡིན་ནོ། །
ཞེས་སོ། །
བཟའ་བ་དང་བཏུང་བ་ལ་ལོངས་སྤྱོད་པ་དང་འབྲེལ་བ་ནི་ཟས་ཀྱིས་སྦགས་པ་དང་། ཐ་ན་མི་གཙང་བའི་ས་བྱི་དོར་བྱེད་པ་ཡན་ཆད་ནི་མི་གཙང་བས་སྦགས་པ་ཡིན་པས་འབགས་པ་དེ་གཉིས་ལ་གཞན་གྱིས་ཕྱག་མི་བྱ། སྦགས་པ་དེ་གཉིས་གང་རུང་དང་ལྡན་པས་གཞན་ལ་ཕྱག་མི་བྱ། སྦགས་པས་གཞན་གྱི་ཕྱག་དེ་བདག་གིར་མི་བྱ། སྦགས་པ་གཞན་

༼༥༥༧༽
པས་ཕྱག་དེ་མ་སྦགས་པས་བདག་གིར་མི་བྱའོ། །
དེ་བཞིན་དུ་དགེ་སློང་གཅེར་བུར་གནས་པ་ལ་ཕྱག་མི་བྱ། གཅེར་བུས་ཕྱག་མི་བྱ། གཅེར་བུས་གཞན་གྱི་ཕྱག་བདག་གིར་མི་བྱ། གཅེར་བུ་ལས་ཕྱག་བདག་གིར་མི་བྱ་སྟེ་བཞི་དང་། གོས་གཅིག་པ་ལ་ཕྱག་མི་བྱ་གོས་གཅིག་པས་ཕྱག་མི་བྱ་བ་སོགས་བཞི་ཡོད་དོ། །
ཇི་སྐད་དུ། སྦགས་པས་ཕྱག་མི་བྱའོ། །
སྦགས་པ་ལ་མི་བྱའོ། །
དེ་བདག་གིར་མི་བྱའོ། །
སྦགས་པ་ལས་མི་བྱའོ། །
སྦགས་པ་ནི་རྣམ་པ་གཉིས་ཏེ། སོ་ཤིང་ཡན་ཆད་བཟའ་བས་དང་། ཐ་ན་དེའི་ས་བྱི་དོར་བྱེད་པ་ཡན་ཆད་མི་གཙང་བས་སོ། །
འདི་ལ་གཅེར་བུ་ཉིད་དང་། གོས་གཅིག་པ་ཉིད་ནི་སྦགས་པ་དང་འདྲ་བའོ། །
ཕྱག་ནི་རྣམ་པ་གཉིས་ཏེ། ཡན་ལག་ལྡན་འཚལ་བ་དང་། སྒྱིད་པ་ལ་འཁྱུད་པས་འཚལ་བའོ། ཞེས་སོགས་གསུངས་སོ། །
ལྔ་པ་རྒྱལ་མཚན་འཛུགས་པ་ནི། མཆོད་རྟེན་ལ་ཕྱག་བྱས་ཏེ་འཛུག་པར་བྱའོ། །
ཞེས་པ་ལ་འཕྲོས་མཆོད་རྟེན་དེ་ཇི་ལྟ་བུ་ཞེ་ན། དེ་ལ་གཉིས་སུ་ཡོད་དེ། ཇི་སྐད་དུ། མཆོད་རྟེན་ནི་རྣམ་པ་གཉིས་ཏེ། གཙང་ཁང་ཅན་ཉིད་དང་། ཀ་བ་ལྟ་བུ་ཉིད་དོ། །
ཞེས་གསུངས་སོ། །
མཆོད་རྟེན་གྱི་རྣམ་པ་ནི་སངས་རྒྱས་ཀྱི་ཡིན་ན་བང་རིམ་བཞི་དང་ལྡན་པ། འདབ་མ་དང་། བུམ་པ་དང་། པུ་ཤུ་དང་། སྲོག་ཤིང་། གདུགས་རིམ་པ་བཅུ་གསུམ་དང་། ཆར་ཁེབ་དག་གོ །གཞན་ལ་ཆར་ཁེབ་མེད་པ་བྱ་ཞིང་། གནས་གང་དུ་བྱ་ན་དགེ་འདུན་གྱི་ཀུན་དགའ་རྭ་བའི་ཕྱི་རོལ་དུ་བྱ་བ་ཡིན་ནོ། །

༼༥༥༨༽
མཆོད་རྟེན་དེ་ལ་དུང་དང་ཕན་གདུགས་ལ་སོགས་པ་མཆོད་པ་དུ་མས་མཆོད་ཅིང་། མཆོད་རྟེན་གྱི་དྲུང་དུ་རྒྱལ་མཚན་འཛུགས་སོ། །
དགེ་འདུན་གྱི་གཙུག་ལག་ཁང་གི་སྟེང་དུ་ཡང་རྒྱལ་མཚན་རྣམ་པ་བཞི་འཛུགས་པར་བྱ་སྟེ། ཇི་སྐད་དུ། རྒྱལ་མཚན་གཟུགས་སོ། །
དེ་ནི་རྣམ་པ་བཞིའོ། །
སེངྒེའི་རྒྱལ་མཚན་དང་། ཆུ་སྲིན་གྱི་རྒྱལ་མཚན་དང་། ཀླུའི་རྒྱལ་མཚན་དང་། ཁྱུ་མཆོག་གི་རྒྱལ་མཚན་ནོ། །
ཞེས་གསུངས་སོ། །
དེ་དག་གིས་ནི་རབ་བྱུང་གི་གཞི་ནས་བཟུང་། གནས་མལ་གྱི་གཞིའི་བར་གྱི་བརྗོད་བྱ་རགས་རིམ་མཐའ་དག་སྤྱིའི་ངག་གིས་མཐའ་ཆོད་པར་བྱས་ཏེ། རང་གི་བློ་གྲོས་གསུང་རབ་ཟབ་མོའི་དོན་ལ་གོམ་པ་ལྷུར་བླངས་པས་བློ་གྲོས་ཀྱིས་ཞིབ་མོར་དཔྱད་ནས་རང་དང་རང་དང་སྐལ་བ་མཉམ་པའི་དཔྱོད་ལྡན་གཞན་དག་ལ་ཡང་ཕན་པར་གྱུར་ན་ཅི་མ་རུང་སྙམ་ནས་ལེགས་པར་བཤད་པ་ཡིན་པས་ཀུན་ཏུ་ཕན་པར་གྱུར་ཅིག དམ་པའི་དྲི་བསྲུང་དང་ལྡན་སྙིང་སྟོབས་ཆེར་བརླིང་རྩ་བ་བརྟན། །
རྣམ་དཔྱོད་ཡངས་པའི་ཡལ་ག་འབུམ་མཛེས་ཐུགས་རྗེའི་དབང་ཕྲེང་ཅན། །
གྲགས་སྙན་མེ་ཏོག་བྱེ་བའི་འོད་འཕྲོ་ལེགས་བྱས་འབྲས་བུའི་ཚོགས། །
རྣམ་པར་འཕེལ་བའི་འདོད་དགུའི་དཔག་བསམ་ཡོན་ཏན་འོད་དེས་སྐྱོངས། །
གཞུང་མང་འཆད་ལ་དྲེགས་རློམ་ཁེང་མཐོ་གཞུང་དོན་སྙིང་པོར་འདོམ་མི་ནུས། །
འགའ་དག་མཁྱེན་

༼༥༥༩༽
པའི་སྤྱན་ཟུང་ཡངས་ཀྱང་རང་བཟོའི་གོམ་སྟབས་དུ་མས་འབྱོར། ཁ་ཅིག་གོ་བདེའི་ངག་ཚིག་འཇམ་ཡང་གཞན་གྱི་ཟེར་སྒྲོས་དབྱངས་སུ་ལེན། །
རྨད་བྱུང་བདུད་རྩིའི་ལྗིད་བྲལ་ཕྱོགས་ཀུན་རྣ་བའི་རྒྱན་དུ་མཛེས་སམ་ཅི། །
ཚད་ཐུབ་མདོ་དང་དེ་འགྲེལ་ལྟ་བའི་མིག །ཡངས་པའི་གོ་སྐབས་ཕྱེ་ལས་རྟོག་དཔྱོད་ཀྱིས། །
བློ་གྲོས་རྣོ་རྒྱུན་ཐིགས་པས་རྨོངས་པའི་དྲི། །
དག་བྱེད་ཁྲུས་ཀྱི་ཆོ་གས་ལེགས་པར་སྦྱངས། །
རྣམ་དཔྱོད་གསལ་བའི་སྲ་བརྟན་འབྲས་བུའི་ཁུར། །
རྣམ་མང་ལུང་གི་ཡལ་ག་སྟོང་གིས་བྲེས། །

