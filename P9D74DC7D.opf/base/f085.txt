༄༅། །
བི ན ཡ སཱུ ཏྲ མུ ལ སྱ སཱ མཱ ནྱཱ ནྲ སུ བྷཱུ ཥི ཏ བྷཱ ས པཱ དཱ རྠཱ པྲ བྷ ན མ བི ཧ ར ཏི སྨ།།
༄༅། །
འདུལ་བ་མདོ་རྩ་བའི་སྤྱི་དོན་ལེགས་བཤད་འོད་ཀྱི་སྣང་བ་ཚིག་དོན་རབ་གསལ་ཞེས་བྱ་བ་བཞུགས་སོ།། ཨོཾ་སྭ་སྟི་སིདྡྷཾ། འདུལ་བ་མདོ་རྩ་བའི་སྤྱི་དོན་ལེགས་བཤད་འོད་ཀྱི་སྣང་བ་ཚིག་དོན་རབ་གསལ་ཞེས་བྱ་བ། ཁམས་གསུམ་ཆོས་ཀྱི་རྒྱལ་པོ། ཆོས་ཀྱི་རྗེ། ཆོས་འདུལ་བ་ཐམས་ཅད་མཁྱེན་པ་ལ་སྒོ་གསུམ་གུས་པའི་སྒོ་ནས་ཕྱག་འཚལ་ཞིང་སྐྱབས་སུ་མཆིའོ། །
བྱིན་གྱིས་བརླབ་ཏུ་གསོལ། །
ཤེས་བྱ་ཀུན་ལ་མུན་པ་གཏན་བཅོམ་ཞིང་། །
སྲིད་པའི་མཚོ་ལས་འགྲོ་བ་མ་ལུས་པ། །
དོན་བཞིན་སྟོན་པས་རབ་ཏུ་འདྲེན་མཛད་པ། །
ཀུན་མཁྱེན་ཤཱཀྱའི་གཙོ་ལ་ཕྱག་བགྱི་འོ། །
བསླབ་གསུམ་ཡོན་ཏན་དཀྱིལ་འཁོར་ཡོངས་གང་ཞིང་། །
འདུལ་བ་འབུམ་སྡེའི་འོད་དཀར་རབ་སྤྲོས་པས། །
འཆལ་ཚུལ་གདུང་བ་མ་ལུས་སེལ་མཛད་པ། །
བཙུན་པ་ཡོན་ཏན་འོད་ཀྱིས་འགྲོ་འདི་སྐྱོངས། །
རྣམ་དཔྱོད་བརྩོན་པའི་གྲུ་གཟིངས་ཆེར་ཞུགས་ནས། །
ཆོས་འདུལ་རྒྱ་མཚོའི་ཕ་རོལ་མཐར་སོན་ཏེ། །
ཚུལ་ཁྲིམས་རིན་ཆེན་དགའ་སྟོན་འགྱེད་མཛད་པ། །
དཔལ་ལྡན་བླ་མའི་ཞབས་ལ་ཕྱག་འཚལ་ནས། །
བསྟན་པའི་རྩ་བ་སོ་སོ་ཐར་པ་ཡི། །
ཐོག་མཐའ་བར་གྱི་རྣམ་གཞག་གསལ་བར་ནི། །
རང་ཉིད་དྲན་པ་གསོ་དང་གཞན་དག་ལ། །
ཕན་པར་བྱ་ཕྱིར་སྟོན་ལ་སྤྲོ་བ་སྐྱེས། །
དེ་ལ་བཅོམ་ལྡན་འདས་ཀྱིས་བླ་ན་མེད་པའི་བྱང་ཆུབ་བརྙེས་པ་ནི་སེམས་ཅན་ཁོ་ནའི་ཆེད་དུ་ཡིན་པས་དེ་བརྙེས་ནས་སེམས་ཅན་གྱི་དོན་མཛད་དགོས་ལ། དེ་ཡང་གདུལ་བྱ་མྱང་འདས་སུ་ཁྲིད་པར་བྱེད་པའི་ལམ་རྣམ་དག་སྟོན་པར་བྱེད་པའི་སྒོ་ནས་ཡིན་གྱི། གཞན་གྱིས་མ་ཡིན་ཏེ། ལངྐར་གཤེགས་པ་ལས། ཐུབ་རྣམས་སྡིག་པ་ཆུ་ཡིས་མི་བཀྲུ་ཞིང་། །
འགྲོ་བའི་སྡུག་བསྔལ་ཕྱག་གིས་མི་སེལ་ལ། །
ཉིད་ཀྱི་རྟོགས་པ་གཞན་ལ་སྤོ་མིན་ཏེ། །
ཆོས་ཉིད་བདེན་པ་བསྟན་པས་གྲོལ་བར་མཛད། །
ཅེས་གསུངས་པ་ལྟར་རོ། །
དེ་ཡང་གདུལ་བྱ་བསླབ་པ་གསུམ་ལ་འགོད་པ་ཉིད་ཡིན་ཏེ། ཉོན་མོངས་མ་སྤངས་པར་མྱང་འདས་མི་འཐོབ་ལ། ཉོན་མོངས་སྤོང་བ་ལ་ལྷག་པ་ཤེས་རབ་ཀྱི་བསླབ་པ་དགོས་ཤིང་དེའི་རྒྱུར་ཏིང་ངེ་འཛིན་སེམས་ཀྱི་བསླབ་པ་དགོས་ལ། དེའི་རྒྱུར་ཡང་ཚུལ་ཁྲིམས་ཀྱི་བསླབ་པ་ལ་འགོད་དགོས་པའི་ཕྱིར་ཏེ། ཚུལ་ཁྲིམས་དང་ལྡན་ན་འགྱོད་པ་མེད་པ་ལ་སོགས་པའི་རིམ་གྱིས་ཏིང་ངེ་འཛིན་སྐྱེ་ཞིང་། ཏིང་ངེ་འཛིན་དང་ལྡན་པའི་ཤེས་རབ་ནི་ཉོན་མོངས་སྤོང་བ་ལ་མཐུ་ཆེ་བས་སོ། །
ཚུལ་ཁྲིམས་ཀྱི་བསླབ་པ་ལ་འགོད་པ་ལ། སྡོམ་པ་མ་ཐོབ་པ་ཐོབ་པར་བྱེད་པའི་ཐབས། ཐོབ་པ་མི་ཉམས་པར་བསྲུང་བའི་ཐབས། ཉམས་ན་ཕྱིར་བཅོས་པའི་ཐབས་རྣམས་བསྟན་དགོས་པས། འདིར་དེ་དག་གི་རྣམ་གཞག་འཆད་པ་ལ་གསུམ་སྟེ། བཤད་བྱ་སྟོན་པའི་གསུང་རབ། འཆད་བྱེད་དགོངས་འགྲེལ་གྱི་བསྟན་བཅོས་དང་དེའི་འགྲེལ་པ་ཇི་ལྟར་བྱུང་ཚུལ། སྐབས་ཀྱི་བསྟན་བཅོས་ཀྱི་དོན་ལ་འཇུག་པའོ། །
དང་པོ་ལ་གསུང་རབ་ངོས་གཟུང་བ་དང་། ལུང་གིས་སོ་ཐར་ཇི་ལྟར་འགྲེལ་བའི་ཚུལ་གཉིས། དང་པོ་ནི། རྩ་བའི་མདོ་སོ་སོར་ཐར་པ་རྣམ་པ་གཉིས་དང་། དེའི་འགྲེལ་པ་ལུང་གཞི་དང་། རྣམ་འབྱེད། ཕྲན་ཚེགས། གཞུང་དམ་པ་སྟེ་བཞིའོ། །
འདི་ལ་ཁ་ཅིག་གདུལ་བྱ་དབང་པོ་རྣོན་པོའི་དབང་དུ་བྱས་ནས་སོ་སོར་ཐར་པ་རྣམ་པ་གཉིས། འབྲིང་གི་དབང་དུ་བྱས་ནས་གཞི་དང་རྣམ་འབྱེད་གཉིས། རྟུལ་པོའི་དབང་དུ་བྱས་ནས་ཕྲན་ཚེགས་དང་གཞུང་དམ་པ་གཉིས་གསུངས་ཞེས་ཟེར་བ་མི་འཐད་དེ། མཆོག་ཟུང་གཉིས་ལ་སོགས་པ་དབང་རྣོན་ལ་བརྟེན་ནས་ཀྱང་ལུང་སྡེ་བཞི་ཀའི་སྐབས་ཀྱི་བཅས་པ་གསུངས་པ་ཡོད་པའི་ཕྱིར། །

ཡང་ཕྲན་ཚེགས་ལ་གྲགས་པའི་ཕྲན་ཚེགས་དང་། མ་གྲགས་པའི་ཕྲན་ཚེགས་གཉིས་ཡོད་དེ། གཞུང་དམ་པ་ལ་ལུང་ཞུ་བ། འདུལ་བྱེད། གཅིག་ལས་འཕྲོས་པ། ལྔ་ཚན། བཅུ་དྲུག་པ། གླེང་གཞི། མ་མོ། བཀའ་ལུང་གཏམ་གྱི་གཞི་རྐྱང་པའམ། སིལ་བུ། བྲམ་ཟེའི་བུ་མོས་ཞུས་པ་སྟེ་ལེའུ་བཅུ་ཡོད་པ་ལས། དང་པོ་གཉིས་གཞུང་དམ་པ་དང་། ཕྱི་མ་བརྒྱད་མ་གྲགས་པའི་ཕྲན་ཚེགས་ཡིན་པའི་ཕྱིར་ཏེ། བརྒྱད་པོ་དེ་ཕྲན་ཚེགས་ཀྱི་ནང་དུ་བསྡུས་ནས་གསུངས་པའི་ཕྱིར་ཟེར་བ་མི་འཐད་དེ། ལུང་བདུན་པོ་ནི་གཞུང་དམ་པའི་ལེའུ་ཡིན་ལ། ལུང་སིལ་བུ་ནི་ལུང་སྡེ་བཞིས་མ་བསྡུས་པར་མཛོད་ཀྱི་འགྲེལ་བཤད་གཉིས་ལས་བཤད་པའི་ཕྱིར། གླེང་གཞི། མ་མོ། བྲམ་ཟེའི་བུ་མོས་ཞུས་པ་གསུམ་ཕྲན་ཚེགས་སུ་འདོད་པ་མི་འཐད་དེ། གླེང་གཞི་སོགས་སུ་གཏོགས་པའི་དབྱར་གྱི་གཞི་ཞེས་ཕྲན་ཚེགས་ཀྱི་མིང་གིས་མ་བསྟན་པར་གླེང་གཞི་རང་མིང་གིས་བསྟན་པའི་ཕྱིར་དང་། གོས་ཀྱི་གཞི་ཕྲན་ཚེགས་ལ་སོགས་པ་ཞེས་པའི་སོགས་སྒྲས་ལུང་མ་མོ་ལ་སོགས་པ་བསྡུས་པའི་ཕྱིར། ལས་བྱེ་བའི་གཞི་ཞུ་བ་དང་བྲམ་ཟེའི་བུ་མོའི་སྐབས་སོ་ཞེས་བྲམ་ཟེའི་བུ་མོས་ཞུས་པ་ཞུ་བའི་ནང་དུ་བསྡུས་ན་སྡུད་པ་པོ་མི་མཁས་པར་འགྱུར་ཏེ། བརྒྱད་པོ་དེ་གཞུང་དམ་པ་མ་ཡིན་བཞིན་དུ་དེའི་ནང་དུ་བསྡུས་པའི་ཕྱིར་རོ། །
ཞུ་བ་དང་འདུལ་བྱེད་ཀྱི་ཁྱད་པར་ནི། ཁ་ཅིག མཚན་ཉིད་ལ་དོགས་པ་གཅོད་པ་ཞུ་བ། བྱ་བ་ལ་དོགས་པ་གཅོད་པ་འདུལ་བྱེད་ཅེས་སྨྲ་མོད། རང་ལུགས་ནི། གང་ཟག་སྤྱིའི་དབང་དུ་བྱས་ནས་བྱ་བ་འདི་དང་འདི་བྱས་ན་ཅི་འགྱུར་ཞུས་པའི་ལན་དུ་གསུངས་པ་ཞུ་བ་དང་། གང་ཟག་སོ་སོའི་བྱ་བ་ལ་དོགས་གཅོད་ཞུས་པའི་ལན་དུ་གསུངས་པ་འདུལ་བྱེད་དུ་འཇོག་གོ །གཉིས་པ་ནི། ལུང་སྡེ་བཞིས་སོ་ཐར་གྱི་མདོའི་དགོངས་པ་འགྲེལ་ཚུལ་ཅི་ལྟ་བུ་ཞེ་ན། ལུང་རྣམ་འབྱེད་ཀྱིས་སོ་ཐར་གྱི་མདོའི་ཚིག་དོན་གཉིས་ཀ་རྒྱས་པར་འགྲེལ་པར་བྱེད་དེ། ཚིག་འགྲེལ་ཚུལ་ནི། རྩ་བར་དགེ་སློང་གང་བསླབ་པ་མ་ཕུལ་བསླབ་པ་ཉམས་པར་མ་བྱས་པ་ཞེས་པའི་ཚིག་འགྲེལ་བ་ལ། རྣམ་འབྱེད་དུ་དགེ་སློང་ནི་ལྔ་སྟེ། མིང་གི་དགེ་སློང་དང་། སློང་བའི་དགེ་སློང་དང་། ཁས་འཆེ་བའི་དགེ་སློང་དང་། དོན་དམ་པའི་དགེ་སློང་དང་། གསོལ་བ་དང་བཞིའི་ལས་ཀྱིས་བསྙེན་པར་རྫོགས་པའི་དགེ་སློང་སྟེ་ལྔའོ། །
འདིར་གསོལ་བ་དང་བཞིའི་ལས་ཀྱིས་བསྙེན་པར་རྫོགས་པའི་དགེ་སློང་གཟུང་ངོ་ཞེས་གསུངས་པ་ལྟ་བུའོ། །
དོན་གྱི་ཆ་ཡང་རྒྱས་པར་འགྲེལ་ཏེ། རྣམ་འབྱེད་ལས། བསླབ་པ་འཆའ་བའི་རྒྱུ་གླེང་གཞི། བསླབ་པ་མ་བཅས་པའི་ཉེས་དམིགས། བཅས་པའི་ཕན་ཡོན། བཅས་པ་དང་འགལ་བའི་ལྟུང་བ། དམིགས་བསལ་ལྟུང་མེད། བསླབ་བྱ། ཕྱིར་བཅོས་པའི་ཚུལ་རྣམས་བསྟན་པའི་ཕྱིར་རོ། །
ལུང་གཞིས་སོ་ཐར་གྱི་མདོའི་ཚིག་དོན་གཉིས་ཀའི་ཆ་ཡང་རྒྱས་པར་འགྲེལ་ཏེ། ལོ་ཉི་ཤུ་མ་ལོན་པ་ལ་བསྙེན་རྫོགས་ཀྱི་སྡོམ་པ་མི་ཆགས་པར་གསུངས་པ་དེས་ལོ་ཉི་ཤུ་ལོན་པ་མཐུན་རྐྱེན་དང་། མ་ལོན་པ་འགལ་རྐྱེན་དུ་བསྟན་པས་དེས་མཚོན་ནས་རང་བྱུང་བསྙེན་རྫོགས་བསྒྲུབ་པའི་འགལ་རྐྱེན་དང་བྲལ་ཞིང་མཐུན་རྐྱེན་ཚང་བའི་རྣམ་གཞག་རྒྱས་པར་འགྲེལ་པ་ལ། རབ་བྱུང་གི་གཞི་དང་། གླེང་གཞི་གསོ་སྦྱོང་གི་གཞིས་འགྲེལ། བརྟད་བྱུང་གི་སྤང་བའི་སྐབས་སུ་སྟོན་ཟླ་ཐ་ཆུང་གི་ཉར་ཞག་བཅུས་མ་ཚང་བ་ཚུན་ཆད་ཅེས་གསུངས་པ་ནི་དབྱར་ཁས་བླངས་ནས་དགག་དབྱེ་བྱེད་པ་ལ་ཞག་བཅུ་མ་ཚང་བ་ཚུན་ཆད་ཅེས་པའི་དོན་ཡིན་ལ། དེས་ན་དབྱར་དང་དགག་དབྱེའི་རྣམ་གཞག་རྒྱས་པར་འགྲེལ་པ་ལ་དབྱར་གྱི་གཞི་དང་། དགག་དབྱེའི་གཞི་གཉིས། སྤང་ལྟུང་དང་པོ་གསུམ་གྱི་སྐབས་སུ་གོས་ཟིན་པ་སྲ་བརྐྱང་མ་བཏིང་པ་ཞེས་གསུངས་པའི་སྲ་བརྐྱང་གི་རྣམ་གཞག་རྒྱས་པར་སྟོན་པ་ལ་སྲ་བརྐྱང་གི་གཞི། ཟླ་འཇོག་གི་སྤང་བའི་སྐབས་སུ་གོས་རྙེད་པ་དེས་གོས་ལྡང་ན་གོས་བྱེད་པ་དང་། མ་ལྡང་ན་རེ་བ་དང་བཅས་ཏེ་འཇོག་པར་གསུང་པའི་གོས་ཀྱི་རྣམ་གཞག་རྒྱས་པར་སྟོན་པ་ལ། སྤྱིར་བཏང་ལ་གོས་གཞི་དང་། དམིགས་བསལ་ལ་ཀོ་ལྤགས་ཀྱི་གཞི། བཅོམ་ལྡན་འདས་ཀྱིས་དགེ་སློང་ནད་པ་རྣམས་ལ་ཕན་པ་སོ་སོར་བསྟན་པར་བྱ་བའི་སྨན་གསུངས་པ་འདི་ལྟ་སྟེ་ཞེས་སོགས་གསུངས་པའི་སྨན་གྱི་རྣམ་གཞག་རྒྱས་པར་འགྲེལ་པ་ལ་སྨན་གཞི། བསྒོ་གྱུར་གྱི་ལས་ཞེས་སོགས་ལས་ཀྱི་རྣམ་གཞག་ཟུར་ཙམ་གསུངས་པ་དེ་རྒྱས་པར་འགྲེལ་པ་ལ་ལས་གཞི། རྩ་བར་དབྱུང་པ་དང་མགུ་བའི་རྣམ་གཞག་ཟུར་ཙམ་གསུངས་པ་དེ་རྒྱས་པར་འགྲེལ་པ་ལ་ཀཽ་ཤམྦཱི་དང་། དམར་སེར་ཅན་གྱི་དང་། སྤོ་བའི་དང་། གང་ཟག་གི་གཞི་སྟེ་བཞི་དང་། མ་ངེས་པ་གཉིས་ཀྱི་སྐབས་སུ་ལྟུང་བ་གླེང་དྲན་བྱ་བའི་ཚུལ་གསུངས་པ་དེ་ལ། ལྟུང་བ་གླེང་བ་དང་། གླེང་ནས་ཇི་ལྟར་བྱ་བའི་ཚུལ་རྒྱས་པར་འགྲེལ་པ་ལ་གསོ་སྦྱོང་གཞག་པའི་གཞི། དབྱེན་བྱེད་ལྷག་མའི་སྐབས་སུ་དགེ་འདུན་གྱི་དབྱེན་ཞེས་གསུངས་པའི་དབྱེན་ལ་ལས་བྱེ་བ་དང་འཁོར་ལོ་བྱེ་བ་གཉིས་ལས་དང་པོ་རྒྱས་པར་འགྲེལ་པ་ལ་ཀཽ་ཤམྦཱིའི་གཞི་དང་། གཉིས་པ་རྒྱས་པར་འགྲེལ་པ་ལ་ལ་དབྱེན་གྱི་གཞི་གཉིས། རྩོད་པ་ཞི་བྱེད་ཀྱི་ཆོས་བདུན་གསུངས་པ་དེ་རྒྱས་པར་འགྲེལ་པ་ལ་རྩོད་པའི་གཞི། གནས་མལ་གྱི་ལྟུང་བྱེད་ཀྱི་སྐབས་སུ་གནས་མལ་གྱི་རྣམ་གཞག་གསུངས་པ་དེ་རྒྱས་པར་འགྲེལ་པ་ལ་གནས་མལ་གྱི་གཞི་གསུངས་སོ། །

དེ་ལྟར་འཐད་པའི་རྒྱུ་མཚན་ཡང་སོ་ཐར་གྱི་མདོའི་འགྲེལ་བྱེད་རྣམས་ཀྱིས་རྩ་བའི་མདོའི་དོན་དེ་དང་དེ་འཆད་པ་ན་ལུང་གཞིའི་དོན་དེ་དང་དེ་འཆད་པའི་ཕྱིར་རོ། །
ཕྲན་ཚེགས་ཀྱིས་ནི་ལུང་གཞི་དང་རྣམ་འབྱེད་དུ་མ་ངེས་པའི་ཕྲན་ཚེགས་ཁ་བསྐངས་ནས་འགྲེལ་པར་བྱེད། གཞུང་དམ་པས་སྔར་བཤད་པ་རྣམས་ལ་དོགས་པ་གཅོད་པའི་སྒོ་ནས་འགྲེལ་བར་བྱེད་དོ། །
ལུང་སྡེ་བཞི་པོ་སོ་སོའི་གཞུང་ཚད་ཇི་ཙམ་ཞེ་ན། ལུང་གཞི་ལ་བམ་པོ་བརྒྱ་དང་དགུ། རྣམ་འབྱེད་ལ་བརྒྱ་དང་བཅུ་གཅིག་ཡོད་ཅིང་། དེ་ཡང་ཕ་རྣམ་ལ་བརྒྱད་ཅུ་རྩ་གསུམ། མ་རྣམ་ལ་ཉི་ཤུ་རྩ་བརྒྱད་ཡོད་དོ། །
ཕྲན་ཚེགས་ལ་ལྔ་བཅུ་རྩ་དྲུག གཞུང་དམ་པ་ལ་བཞི་བཅུ་རྩ་བརྒྱད་ཡོད་ལ། གནྜིའི་མདོ་དང་འཁར་གསིལ་བསྟན་པ་དང་བཅང་བའི་མདོ་ནི་ཐེག་ཆེན་གྱི་མདོ་ཡིན་ནོ། །
གཉིས་པ་ལ་དགོངས་འགྲེལ་གྱི་བསྟན་བཅོས། དེ་དག་གི་འགྲེལ་པ་བྱུང་ཚུལ། འདིར་ཁས་བླང་བར་བྱ་བ་གང་ཡིན་པ་དང་གསུམ། དང་པོ་ལ་སྡེ་ལྔ་ཆར་གྱི་བླང་དོར་བསྟན་པ་དང་། སོ་སོའི་བླང་དོར་བསྟན་པ་དང་། མདོ་ཉིད་ཀྱི་དཀའ་བའི་དོན་སྟོན་པའི་བསྟན་བཅོས་དང་གསུམ་ལས། དང་པོ་ནི། སློབ་དཔོན་ཡོན་ཏན་འོད་ཀྱིས་མཛད་པའི་མདོ་རྩ་བ་དང་། ཀརྨ་ཤ་ཏཾ་གཉིས་སོ། །
གཉིས་པ་ལ་དགེ་སློང་གི་བླང་དོར་སྟོན་པ་དང་། དགེ་ཚུལ་གྱི་ཐུན་མོང་གི་བླང་དོར་སྟོན་པའི་བསྟན་བཅོས་གཉིས་ལས། དང་པོ་ནི། དགྲ་བཅོམ་པ་ས་གའི་ལྷས་མཛད་པའི་འདུལ་བ་མེ་ཏོག་ཕྲེང་བརྒྱུད་དང་། སློབ་དཔོན་པདྨས་མཛད་པའི་དགེ་སློང་གི་ལོ་དྲི་བ་གཉིས་སོ། །
གཉིས་པ་ནི། སློབ་དཔོན་ཤཱཀྱ་འོད་ཀྱིས་མཛད་པའི་འདུལ་བ་སུམ་བརྒྱ་པ་དང་། སློབ་དཔོན་དགེ་འདུན་བཟང་པོས་མཛད་པར་གྲགས་པའི་ཀཱ་རི་ཀ་ལྔ་བཅུ་པ་དང་། སློབ་དཔོན་པདྨས་མཛད་པའི་དགེ་ཚུལ་གྱི་ལོ་བྲི་བ་དང་གསུམ་མོ། །
དགེ་སློང་མ་དང་། དགེ་སློབ་མ་དང་། དགེ་ཚུལ་མའི་ཐུན་མོང་མ་ཡིན་པའི་བླང་དོར་སྟོན་པའི་བསྟན་བཅོས་བོད་དུ་འགྱུར་བ་མ་མངོན་ནོ། །
གསུམ་པ་ནི། སློབ་དཔོན་དགེ་ལེགས་བཤེས་གཉེན་གྱིས་མཛད་པའི་དྲི་བ་ཚིག་ལེའུར་བྱས་པའོ། །
པཎྜི་ཏ་པུཎྱ་ཤྲཱིས་མཛད་པའི་དགེ་བསྙེན་གྱི་བསླབ་བྱ་སྟོན་པའི་སྡོམ་པ་བརྒྱད་པ་རྩ་འགྲེལ་ནི་ཐེག་ཆེན་གྱི་སྡེ་སྣོད་ཀྱི་ནང་དུ་གཏོགས་ཀྱི། ཐེག་དམན་གྱི་སྡེ་སྣོད་དང་མི་མཐུན་ནོ། །
གཉིས་པ་ནི། ཕའི་སོ་ཐར་གྱི་འགྲེལ་པ་ལ་དགེ་སློང་ཆུ་འཐུང་ཞེས་བྱ་བས་མཛད་པའི་བམ་པོ་བརྒྱ་དང་བཅུ་ཡོད་པ་དང་། དྲི་མེད་བཤེས་གཉེན་གྱིས་མཛད་པའི་བམ་པོ་ལྔ་བཅུ་པ་དང་། དཔའ་བོས་མཛད་པའི་འདུལ་བའི་གཞུང་འགྲེལ་བམ་པོ་ཉེར་བདུན་པ། དགེ་ལེགས་བཤེས་གཉེན་གྱིས་མཛད་པའི་བམ་པོ་ཉེར་ལྔ་པ། ཁྱད་པར་བཤེས་གཉེན་གྱིས་མཛད་པའི་འདུལ་བ་བསྡུས་པ་བམ་པོ་བཅུ་བདུན་པ། སྦྲང་བུའི་རྐང་ཅན་གྱིས་མཛད་པའི་འགྲེལ་པ་བམ་པོ་བརྒྱད་མ་དང་། ཚིག་གི་བརྗེད་བྱང་སྟེ་འགྲེལ་པ་བདུན་ཡོད་དོ། །
མའི་སོ་ཐར་ལ་དགེ་ལེགས་བཤེས་གཉེན་གྱིས་མཛད་པར་གྲགས་པའི་འགྲེལ་པ་གཅིག་སྣང་བ་འདི་བོད་ཀྱི་ཡིན་པར་མངོན་ཏེ། དེ་ན་འདས་ཞེས་བྱ་བའི་ཚིག་བླ་དྭགས་སུ་བསྣན་པའོ་ཞེས་སོགས་བོད་ཚིག་མང་དུ་སྣང་བའི་ཕྱིར་རོ། །
ལུང་གཞི་ལ་དགེ་ལེགས་བཤེས་གཉེན་གྱིས་མཛད་པའི་འགྲེལ་པ་ཡོད་ཅིང་། དེ་ལས་རབ་བྱུང་དང་གསོ་སྦྱོང་དང་དགག་དབྱེའི་གཞིའི་འགྲེལ་པ་ཕལ་ཆེར་བོད་དུ་འགྱུར་རོ། །
རྣམ་འབྱེད་ལ་དུལ་བ་ལྷས་མཛད་པའི་འགྲེལ་པ། ཕྲན་ཚེགས་ལ་ཆོས་མཆོག་གི་སློབ་མ་ཚུལ་ཁྲིམས་སྐྱོང་གིས་མཛད་པའི་འགྲེལ་པ། གཞུང་དམ་པའི་ལེའུ་ཉེ་བ་འཁོར་གྱིས་ཞུས་པ་ལ། མདོ་སྡེ་འཛིན་པ་དགེ་བའི་བཤེས་གཉེན་གྱིས་མཛད་པའི་འགྲེལ་པ་ཡོད། གཞུང་དམ་པ་རིལ་པོའི་འགྲེལ་པ་དགེ་ལེགས་བཤེས་གཉེན་གྱིས་མཛད་པ་ཡོད་པར་ནི་དྲི་བའི་ཚིག་ལེའུར་བྱས་པ་ལས་བཤད་མོད་བོད་དུ་མ་འགྱུར་རོ། །

བསྟན་བཅོས་ཀྱི་འགྲེལ་པའི་དབང་དུ་བྱས་ན། མདོ་རྩ་ལ། ཆོས་བཤེས་ཀྱིས་མཛད་པའི་རྒྱ་ཆེར་འགྲེལ་དང་། ཚུལ་ཁྲིམས་འབྱུང་གནས་ཀྱིས་བསྒྱུར་བའི་རང་འགྲེལ་དུ་གྲགས་པ་དང་། ཤེས་རབ་བྱེད་ཀྱིས་མཛད་པའི་འགྲེལ་པ་དང་། འགྲེལ་ཆུང་བི་མ་ལ་མི་ཏྲ་རྣམས་ཡོད། ཀརྨ་ཤ་ཏཾ། མེ་ཏོག་ཕྲེང་བརྒྱུད། དགེ་སློང་དང་དགེ་ཚུལ་གྱི་ལོ་དྲི་བ་རྣམས་ལ་འགྲེལ་པ་བོད་དུ་འགྱུར་བ་མེད་དོ། །
སུམ་བརྒྱ་པ་ལ་རང་འགྲེལ་འོད་ལྡན་དང་། དུལ་བ་ལྷས་མཛད་པའི་སློབ་ཕན་གཉིས་ཡོད་ལ། སློབ་ཕན་ལྟར་ན་འོད་ལྡན་རང་འགྲེལ་མིན་པར་འདོད་དོ། །
ཀཱ་རི་ཀ་ལྔ་བཅུ་པ་ལ་ཀ་མ་ལ་ཤཱི་ལས་མཛད་པར་གྲགས་པའི་དོན་བརྒྱད་མ་བྱ་བ་ཡོད་དོ། །
བམ་པོ་ལྔ་བཅུ་པ་འདི་སོ་ཐར་གྱི་འགྲེལ་པ་ཡིན་ཀྱང་མདོ་རྩ་བའི་ཚིག་དོན་གཉིས་ཀ་རྒྱས་པར་འགྲེལ་པས་མདོ་རྩ་བའི་འགྲེལ་པ་གལ་ཆེ་ཤོས་ཅིག་ཏུ་སྣང་ངོ་། །
གསུམ་པ་ནི། འོ་ན་མདོ་འགྲེལ་དེ་དག་གི་ནང་ནས་སྐབས་འདིར་གང་ཁས་བླང་བར་བྱ་ཞེ་ན། མདོ་རྣམས་ཀྱི་ནང་ནས་སོ་ཐར་དང་། འགྲེལ་བ་རྣམས་ཀྱི་ནང་ནས་གཞི་འགྲེལ་དང་རྒྱ་ཆེར་འགྲེལ་གཉིས་སྒྲ་ཇི་བཞིན་དུ་ཁས་བླང་པར་བྱ་བ་ཡིན་གྱི་གཞན་རྣམས་ནི་མ་ཡིན་ཏེ། གཞན་རྣམས་ན་མདོ་རྩ་ནས་བཤད་པ་དང་མི་མཐུན་པ་དུ་མ་སྣང་བའི་ཕྱིར། དེས་ན་བོད་དུ་འགྱུར་བའི་ཀརྨ་ཤ་ཏཾ་ནི་སྐབས་འདིར་སྒྲ་ཇི་བཞིན་དུ་ཁས་བླང་དུ་མི་རུང་སྟེ་རྒྱུ་མཚན་སྔར་བཞིན་ནོ། ༈ །གསུམ་པ་སྐབས་ཀྱི་བསྟན་བཅོས་ཀྱི་དོན་ལ་འཇུག་པ་ལ་འདིར་བཤད་པར་བྱ་བ་ནི་འདུལ་བ་མདོ་རྩ་བ་སྟེ། འདི་ལ་སྤྱིའི་ཁོག་བསྒྲིག་པ་དང་། གཞུང་སོ་སོའི་དོན་ལ་དཔྱད་པ་གཉིས། དང་པོ་ནི། རྟོག་ལྡན་བསྟན་བཅོས་ལ་འཇུག་པའི་ཡན་ལག་ཏུ་དགོས་འབྲེལ་སྔོན་དུ་བཏང་ནས་བསྟན་བཅོས་དངོས་ལ་འཇུག་པ་ལ་སྡོམ་པ་མ་ཐོབ་པ་ཐོབ་པར་བྱེད་པའི་ཐབས། ཐོབ་ནས་ཚུལ་ཁྲིམས་ཕུན་སུམ་ཚོགས་པར་བྱ་བའི་ཚུལ། དེ་དག་གཞི་གང་ལ་གནས་ནས་བྱ་བ་དང་གསུམ་ལས། དང་པོ་རབ་བྱུང་གི་གཞི་དང་། གསུམ་པ་གནས་མལ་གྱི་གཞིས་བསྟན། གཉིས་པ་ལ་ལྟུང་བས་མི་གོས་པར་བྱ་བའི་ཕྱིར་མི་མཐུན་ཕྱོགས་ལྟུང་བ་ངོས་གཟུང་བ་དང་། ངོས་ཟིན་ནས་ཚུལ་ཁྲིམས་རྣམ་པར་དག་པར་བྱེད་པའི་ཚུལ་གཉིས་ལས། དང་པོ་ནི། རྣམ་འབྱེད་གཉིས་སྤྱིར་བསྟན་དང་བཅས་པས་བསྟན་ལ། དེ་ཡང་རྣམ་འབྱེད་གཉིས་ཀྱིས་ལྟུང་བ་སོ་སོ་སྟོན་ཅིང་སྤྱིར་བསྟན་གྱིས་ཐུན་མོང་དུ་བསྟན་ནོ། །
གཉིས་པ་ལ་དགེ་འདུན་མཐུན་པ་ལས་ཚུལ་ཁྲིམས་རྣམ་པར་དག་པར་འགྱུར་བས་དག་བྱེད་ཀྱི་ཐབས་དང་། མི་མཐུན་པ་ལ་ཚུལ་ཁྲིམས་དག་པར་མི་འགྱུར་བས་མི་མཐུན་པ་ཞི་བར་བྱེད་པའི་ཐབས་གཉིས། དང་པོ་ལ་ལྟུང་བ་སྔར་མ་བྱུང་བ་མི་འབྱུང་ཞིང་བྱུང་ཟིན་གཞན་གྱིས་བཤགས་སུ་གཞུག་པའི་སྒོ་ནས་དག་པའི་ཐབས་དང་། རྣམ་པ་ཐམས་ཅད་དུ་རྐྱེན་ཁྱད་པར་ཅན་བསྟེན་པའི་སྒོ་ནས་དག་པའི་ཐབས་དང་། ལྟུང་བ་བྱུང་ཟིན་ཕྱིར་བཅོས་པའི་སྒོ་ནས་དག་པའི་ཐབས་དང་གསུམ། དང་པོ་ལ་ལྟུང་བ་མི་འབྱུང་བར་གསོ་སྦྱོང་གིས་བྱེད་པས་དེའི་རྣམ་གཞག་གསོ་སྦྱོང་གི་གཞིས་བསྟན། བྱུང་ཟིན་གཞན་གྱིས་བཤགས་སུ་གཞུག་པའི་སྒོ་ནས་ཚུལ་ཁྲིམས་དག་པར་དགག་དབྱེས་བྱེད་ཅིང་། དེའི་རྒྱུར་དབྱར་ཁས་བླངས་དགོས་པས་དེ་གཉིས་ཀྱི་རྣམ་གཞག་དབྱར་གྱི་གཞི་དང་དགག་དབྱེའི་གཞི་གཉིས་ཀྱིས་བསྟན་ནོ། །
གཉིས་པ་ལ་ཡང་ཟང་ཟིང་གི་རྐྱེན་བསྟེན་པ་དང་། ཆོས་ཀྱི་རྐྱེན་བསྟེན་པའི་སྒོ་ནས་ཚུལ་ཁྲིམས་དག་པའི་ཐབས་གཉིས་ལས། དང་པོ་གོས་གཞི་ལེའུ་གསུམ་དང་སྨན་གཞིས་བསྟན་ནོ། །

གཉིས་པ་ནི། མ་ཐོབ་པ་ཐོབ་པར་བྱེད་པའི་ཐབས། ཐོབ་པ་མི་ཉམས་པར་བསྲུང་བའི་ཐབས། ཉམས་ན་ཕྱིར་བཅོས་པའི་ཐབས་རྣམས་ཡིན་ལ། དེ་ཐམས་ཅད་ལས་ཀྱི་བྱེད་དགོས་པས་དེའི་རྣམ་གཞག་ལས་གཞི་བསྟན་ནོ། །
གསུམ་པ་ལ་ལུས་ལྟ་བུ་ཕྱིར་བཅོས་དངོས་དང་། དེའི་ཡན་ལག་གཉིས་ལས། དང་པོ་ཕྱིར་བཅོས་ཀྱི་གཞིས་སྟོན་ལ། གཉིས་པ་ལ་འཆབ་ཉེས་གང་ལ་འབྱུང་བ་དང་། ལྟུང་བ་ལས་ལྡང་བ་དང་ལྡང་བ་མ་ཡིན་པའི་དུས་ཤེས་དགོས་པས་དེའི་རྣམ་གཞག་དུས་དང་དུས་མ་ཡིན་པ་བསྡུས་པ་འབྱུང་བའི་གཞིས་བསྟན། ཡང་ཕྱིར་བཅོས་སྐབས་སུ་སྤོ་མགུ་སྤྱོད་པ་སོགས་བྱ་དགོས་པས་དེའི་རྣམ་གཞག་ས་གཞན་ན་གནས་པ་སྤྱོད་པའི་གཞིས་སྟོན། བསྡིག་པ་ནན་ཏུར་སོགས་ཀྱི་སྐབས་སུ་ལྟུང་བ་གླེང་དྲན་བྱེད་དགོས་པས་ལྟུང་བ་དེ་དག་གླེང་བ་དང་། གླེང་ནས་ཇི་ལྟར་བསྒྲུབ་པའི་ཚུལ་རྣམས་བསླབ་པ་ཡོངས་སུ་སྦྱང་བའི་གཞིས་བསྟན། གཉིས་པ་ལ་མི་མཐུན་པ་ངོས་གཟུང་བ་དང་། དེའི་རྒྱུ་ངོས་གཟུང་ནས་དེ་ཞི་བྱེད་དང་སྦྱར་ནས་བཤད་པ་གཉིས། དང་པོ་ལ་ལས་བྱེ་བ་དང་། འཁོར་ལོ་བྱེ་བ་གཉིས་ལས། དེ་གཉིས་རིམ་བཞིན་ལས་བྱེ་བ་དང་འཁོར་ལོ་བྱེ་བའི་གཞིས་བསྟན་ནོ། །
གཉིས་པ་ནི། རྩོད་གཞིས་བསྟན་ནོ། །
ཁ་ཅིག་གཞུང་གི་བསྡུ་ཚོམས་འདི་ལྟར་འཆད་དེ། སྡོམ་པ་མ་ཐོབ་པ་ཐོབ་པར་བྱེད་པའི་ཐབས། ཐོབ་པ་མི་ཉམས་པར་བསྲུང་བའི་ཐབས། ཉམས་ན་ཕྱིར་བཅོས་པའི་ཚུལ་གསུམ་ལས། དང་པོ་ནི། རབ་བྱུང་གི་གཞིས་བསྟན། གཉིས་པ་ལ་ཕྱིའི་རྐྱེན་དགེ་བའི་བཤེས་གཉེན་བསྟེན་པའི་སྒོ་ནས་དང་། མི་མཐུན་ཕྱོགས་ངོ་ཤེས་པའི་སྒོ་ནས་དང་། བསླབ་པ་ཡོངས་སུ་སྦྱོང་བའི་སྒོ་ནས་དང་། བདེ་བར་གནས་པའི་རྐྱེན་བསྟེན་པའི་སྒོ་ནས་དང་། ནང་གི་ཉེར་ལེན་བསམ་སྦྱོར་ཕུན་སུམ་ཚོགས་པའི་སྒོ་ནས་བསྲུང་བ་དང་ལྔ་ལས། དང་པོ་ནི། གནས་དང་གནས་པའི་ཚུལ་ཁྲིམས་དང་གནས་དང་གནས་པའི་མཚན་ཉིད་སོགས་ཀྱིས་སྟོན་པས་རབ་བྱུང་གི་གཞིས་འཆད་དོ། །
གཉིས་པ་རྣམ་འབྱེད་གཉིས་སྤྱིར་བསྟན་དང་བཅས་པས་འཆད་དོ། །
གསུམ་པ་ལ་རང་སྟོབས་ཀྱིས་སྦྱོང་བ་ནི་གསོ་སྦྱོང་གི་གཞི་དང་། གཞན་སྟོབས་ཀྱིས་སྦྱོང་བ་ནི་དབྱར་དང་དགག་དབྱེའི་གཞིས་འཆད། བཞི་པ་ལ་བདེ་བར་གནས་པའི་རྐྱེན་གོས་དང་། སྨན་དང་། གནས་མལ་དང་། སྣོད་སྤྱད་བསྟེན་པ་བཞི་ལས། དང་པོ་གོས་གཞི་ལེའུ་གསུམ་དང་། གཉིས་པ་སྨན་གཞིས་འཆད། དེའི་གོས་ཡོ་བྱད་ཀྱི་གཙོ་བོ་ཡིན་པས་དང་པོར་བསྟན། སྨན་ཕལ་པ་ཡིན་པས་དེའི་རྗེས་སུ་བསྟན་ནོ། །
གསུམ་པ་ནི། གནས་མལ་གྱི་གཞི་དང་། བཞི་པ་ནི། རབ་བྱུང་གི་གཞི་དང་རྣམ་འབྱེད་གཉིས་ཀྱི་ཞར་ལ་འཆད། ལྔ་པ་ནི། ངོ་ཚ་ཁྲེལ་ཡོད་དང་དྲན་ཤེས་བཞིན་སོགས་ཀྱི་སྒོ་ནས་བསྲུང་བ་སྟེ་དེ་ཡང་རབ་བྱུང་གི་གཞིའི་ཞར་ལ་འཆད་དོ། །
གསུམ་པ་ཉམས་ན་ཕྱིར་བཅོས་པའི་ཚུལ་ལ་ལྟུང་བ་ཕྱིར་བཅོས་པ་དང་། རྩོད་པ་ཕྱིར་བཅོས་པ་གཉིས་ལས། དང་པོ་ཕྱིར་བཅོས་ཀྱི་གཞི་ལེའུ་བཞིས་འཆད། གཉིས་པ་རྩོད་གཞིས་འཆད་དེ་ཐམས་ཅད་ལས་ལ་རག་ལས་པས། ལས་ཀྱི་རྣམ་གཞག་ནི་ལས་གཞིས་འཆད་པ་ཡིན་ནོ་ཞེས་གསུང་ངོ་། ༈ །གཉིས་པ་གཞུང་སོ་སོའི་དོན་ལ་དཔྱད་པ་ལ་གཉིས་ཏེ། འཇུག་པའི་ཡན་ལག་དགོས་འབྲེལ་དང་། དགོས་པ་ཅན་གྱི་བསྟན་བཅོས་ཀྱི་ལུས་དངོས་སོ། །
དང་པོ་ནི། ངེས་པར་འབྱུང་བའི་ཚུལ་ཁྲིམས་ཀྱི་དབང་དུ་བྱས་ཏེ་ཞེས་པ་སྟེ། འདི་ལ་དགོས་དོན། བསྡུས་དོན། ཚིག་དོན། བརྒལ་ལན་དང་བཞི་ལས། དང་པོ་ནི། བསྟན་བཅོས་ཀྱི་ཐོག་མར་དགོས་འབྲེལ་གྱི་ངག་དགོད་པ་ལ་དགོས་པ་ཅི་ཡོད་ཅེ་ན། རྣམ་བཅད་ལ་བསྟན་བཅོས་འདི་ལ་དགོས་སོགས་ཆོས་བཞི་མེད་པར་དོགས་པ་བསལ་ནས། ཡོངས་གཅོད་ལ་དགོས་སོགས་ཆོས་བཞི་ཡོད་པར་ངེས་པའམ་ཡོད་དམ་སྙམ་པའི་དོན་འགྱུར་གྱི་ཐེ་ཚོམ་གྱི་སྒོ་ནས་རྒོལ་བ་རྟོག་ལྡན་བསྟན་བཅོས་ལ་འཇུག་པར་བྱ་བའི་དོན་དུ་ཡིན་ཏེ། ཊཱི་ཀར་མདོ་དང་པོ་འདིས་ནི་འདུལ་བའི་མདོ་འདིའི་འབྲེལ་པ་དང་། བརྗོད་པར་བྱ་བ་དང་། དགོས་པ་དང་། དགོས་པའི་ཡང་དགོས་པ་རྣམས་བརྗོད་དེ། འདི་ལྟར་རྟོག་པ་སྔོན་དུ་བཏང་བ་དག་ནི་འབྲེལ་བ་མེད་པ་དང་། བརྗོད་པར་བྱ་བ་མེད་པ་དང་། དགོས་པ་མེད་པའི་ཚིག་ཀྱང་ཁས་མི་ལེན་ན། བསྟན་བཅོས་ལ་སོགས་པ་གཞན་ལྟ་སྨོས་ཀྱང་ཅི་དགོས་ཏེ། དེ་བས་ན་འདུལ་བའི་མདོ་ལ་བརྗོད་པར་བྱ་བ་མེད་པར་དོགས་པ་བསལ་བའི་ཕྱིར་བརྗོད་པར་བྱ་བ་བསྙད་དོ། །

འབྲས་བུ་མེད་པར་དོགས་པ་བཟློག་པའི་ཕྱིར་དགོས་པ་བརྗོད་དོ། །
ཐབས་མེད་པར་དོགས་པ་སྤང་བའི་ཕྱིར་འབྲེལ་པ་བཤད་དོ། །
འདོད་པའི་དོན་གྲུབ་པར་བྱ་བའི་ཕྱིར་དགོས་པའི་ཡང་དགོས་པ་བསྟན་ཏོ་ཞེས་གསུངས་པས་སོ། །
གཉིས་པ་ནི། བརྗོད་བྱ། དགོས་པ། ཉིང་དགོས། འབྲེལ་པ་དང་བཞི་ལས། འདི་ལ་སྤྱིར་ངག་ཙམ་ལ་ཡོད་པ་དང་། དགོས་འབྲེལ་གྱི་ངག་ལ་ཡོད་པ་དང་། བསྟན་བཅོས་ལུས་ལ་ཡོད་པ་གསུམ་ལས། དང་པོ་ནི། ངག་དོན་མཐུན་ཐམས་ཅད་ལ་ཆོས་བཞི་ཚང་སྟེ། དཔེར་ན་བུམ་པར་ཆུ་འོན་ཅིག་ཅེས་པ་ལྟ་བུ་ལ་མཚོན་ན་བུམ་པར་ཆུ་ལེན་པ་ནི་ངག་དེའི་བརྗོད་བྱ། ལེན་པར་གོ་བ་ནི་ངག་དེའི་དགོས་པ། ཆུ་བླངས་ནས་ཁྲུས་དང་བཏུང་བ་སོགས་ཀྱི་སྐྱེས་བུ་ཚིམ་པར་བྱས་པ་ནི་ཉིང་དགོས། ཉིང་དགོས་དགོས་པ་ལ་རག་ལས། དགོས་པ་ངག་ལ་རག་ལས་པ་ནི་འབྲེལ་པའོ། །
གཉིས་པ་ནི། བསྟན་བཅོས་འདིའི་བརྗོད་བྱ་སོགས་བཞི་ནི་དགོས་འབྲེལ་ངག་གི་བརྗོད་བྱ། དགོས་འབྲེལ་ངག་ལ་བརྟེན་ནས་བསྟན་བཅོས་འདིའི་བརྗོད་བྱ་སོགས་བཞི་རྟོགས་པ་ནི་དགོས་པ། དེ་ལ་བརྟེན་ནས་བསྟན་བཅོས་འདི་ལ་རྟོག་ལྡན་འཇུག་པ་ནི་ཉིང་དགོས། ཕྱི་མ་ཕྱི་མ་སྔ་མ་སྔ་མ་ལ་རག་ལས་པ་ནི་འབྲེལ་པའོ། །
གསུམ་པ་ནི། སྤོང་བདུན་འཁོར་བཅས་ཀྱི་ཚུལ་ཁྲིམས་ནི་བསྟན་བཅོས་འདིའི་བརྗོད་བྱ། བསྟན་བཅོས་འདི་ལ་བརྟེན་ནས་དེ་རྟོགས་པ་ནི་དེའི་དགོས་པ། བསྟན་བཅོས་འདིས་བསྟན་པའི་ཚུལ་ཁྲིམས་ཉམས་སུ་བླངས་པ་ལ་བརྟེན་ནས་ལྷག་མེད་ཀྱི་མྱང་འདས་ཐོབ་པ་ནི་དེའི་ཉིང་དགོས། ཉིང་དགོས་དགོས་པ་ལ་རག་ལས། དགོས་པ་བསྟན་བཅོས་ལ་རག་ལས་པ་ནི་འབྲེལ་པའོ། །
ཡང་ན་མདོ་འདི་ནི་ཚུལ་ཁྲིམས་སོགས་རྗོད་བྱེད་ཡིན་པས་ཐབས་དང་། ཚུལ་ཁྲིམས་སོགས་རྟོགས་པ་ནི་མདོ་འདི་ལས་བྱུང་བ་ཡིན་པས་ཐབས་ལས་བྱུང་བ་ཡིན་པས་ན། ཐབས་དང་ཐབས་ལས་བྱུང་བའི་ཚུལ་གྱིས་འབྲེལ་བ་སྟེ། ཊཱི་ཀར་དེ་བས་ན་མདོ་འདི་ནི་ཐབས་ཡིན་ལ། ཚུལ་ཁྲིམས་བསྟན་པ་ནི་ཐབས་ལས་བྱུང་བ་ཡིན་ཏེ། ཐབས་དང་ཐབས་ལས་བྱུང་བའི་མཚན་ཉིད་ནི་འབྲེལ་བ་ཡིན་ནོ་ཞེས་སོ། །
དེ་ལ་ཇི་ལྟར་བསྟན་ན། ཉིང་དགོས་དང་བརྗོད་བྱ་དངོས་སུ་བསྟན་ཏེ། ངེས་པར་འབྱུང་བ་ཞེས་པས་ཉིང་དགོས་དང་། ཚུལ་ཁྲིམས་ཞེས་པས་བརྗོད་བྱ་དངོས་བསྟན་པའི་ཕྱིར། དགོས་པ་དང་འབྲེལ་པ་ཤུགས་ལས་བསྟན་ཏེ། ཚུལ་ཁྲིམས་བསྟན་པའི་དོན་དུ་མདོ་བརྩམས་ཞེས་དམ་བཅས་པ་ཡིན་པའི་ཕྱིར། ཊཱི་ཀར་དེ་ལྟ་བས་ན་བརྗོད་པར་བྱ་བ་དང་དགོས་པའི་ཡང་དགོས་པ་ལ་ནི་ཚུལ་ཁྲིམས་དང་ངེས་པར་འབྱུང་བའི་སྒྲ་གཉིས་ཀྱིས་གོ་རིམ་བཞིན་དུ་མངོན་སུམ་དུ་བསྟན་ལ། འབྲེལ་པ་དང་དགོས་པ་ནི་ཤུགས་ཀྱིས་བསྟན་ཏེ། ཚུལ་ཁྲིམས་བསྟན་པའི་དོན་དུ་མདོ་རྩོམ་པའི་ཕྱིར་རོ་ཞེས་དང་། ཁ་ཅིག་ནི་མངོན་སུམ་དུའོ། །
ཁ་ཅིག་ནི་བརྒྱུད་པས་སོ་ཞེས་སོ། །
གལ་ཏེ་ཚུལ་ཁྲིམས་ལ་བརྟེན་ནས་ཉོན་མོངས་སྤངས་པའི་མྱང་འདས་ཐོབ་ན་ཟག་མེད་ཀྱི་ཡེ་ཤེས་ཀྱིས་ཉོན་མོངས་སྤོང་བར་བཤད་པ་དང་འགལ་ལོ་ཞེ་ན། སྐྱོན་མེད་དེ། སྤོང་བ་བདུན་པའི་མཚན་ཉིད་ཅན་གྱི་ཚུལ་ཁྲིམས་ལ་བརྟེན་ནས་ཟག་མེད་ཀྱི་ཡེ་ཤེས་ཀྱིས་ཉོན་མོངས་སྤོང་བར་འགྱུར་བའི་ཕྱིར། འདི་ལ་དགོངས་ནས་མདོ་ལས། ཚུལ་ཁྲིམས་ལ་གནས་ཚུལ་ཁྲིམས་ལ་བརྟེན་ནས་འཕགས་པའི་བདེན་པ་བཞི་པོ་དག་ཡང་དག་པ་ཇི་ལྟ་བ་བཞིན་དུ་མཐོང་བར་འགྱུར་རོ་ཞེས་གསུངས་སོ། །
གསུམ་པ་ནི། ངེས་པར་འབྱུང་བ་ཞེས་པ་ལ། ངེས་པ་ནི་གདོན་མི་ཟ་བ། འབྱུང་བའི་སྒྲ་རྐང་པ་དང་གཞོན་པ་དང་ཐོབ་པ་ལ་འཇུག་པ་ལས། འདིར་ནི་ཐོབ་པ་ཁོ་ན་ལ་འཇུག་སྟེ། ངེས་པར་ཞེས་པའི་ཚིག་སྨོས་པའི་ཕྱིར་རོ། །

དེས་ན་གདོན་མི་ཟ་བར་ཐོབ་པར་བྱ་བ་ནི་ལྷག་མེད་ཀྱི་མྱང་འདས་ཏེ་ཉིང་དགོས་མཐར་ཐུག་གོ །ལམ་བདེན་དང་ལྷག་བཅས་མྱང་འདས་ནི་གནས་སྐབས་ཀྱི་ཉིང་དགོས་ཙམ་ཡིན་ཀྱང་ཉིང་དགོས་མཐར་ཐུག་མ་ཡིན་ཏེ། ལྷག་བཅས་ནི་གདོན་མི་ཟ་བར་ཐོབ་པར་བྱ་བ་མ་ཡིན་པའི་ཕྱིར་དང་། ལམ་ནི་མྱང་འདས་དེ་ཐོབ་པའི་རྒྱུ་ཡིན་པའི་ཕྱིར། ངེས་པར་འབྱུང་བ་མྱང་འདས་དེ་ཐོབ་པའི་ཐབས་སུ་གྱུར་པའི་ཚུལ་ཁྲིམས་ནི་ངེས་པར་འབྱུང་བའི་ཚུལ་ཁྲིམས་ཏེ། སྤོང་བདུན་འཁོར་དང་བཅས་པའོ། །
དེ་ཡང་ལུས་ཀྱི་མི་ཚངས་སྤྱོད་མ་བྱིན་ལེན་སྲོག་གཅོད་སྤོང་བ་སྟེ་གསུམ་དང་། ངག་གི་བརྫུན་ཕྲ་མ་ཚིག་རྩུབ་ངག་རྐྱལ་སྤོང་བ་བཞི་སྟེ་སྤོང་བ་བདུན་ཡིན་ལ། འཁོར་དང་བཅས་པ་ནི་ཆང་སྤོང་བ་ལ་སོགས་པའོ། །
དབང་དུ་བྱས་ཏེ་ཞེས་པའི་སྐད་དོད་ལ་ཨ་ཐ་ཞེས་འབྱུང་ལ། དེ་ཡང་བཀྲ་ཤིས་པ་དང་དེ་ནས་ཞེས་པའི་ཚིག་ཕྲད་དང་དེ་མ་ཐག་པ་དང་། དབང་དུ་བྱ་བ་ལ་འཇུག་པ་ལས། འདིར་ནི་ཐ་མ་ཁོ་ན་ཡིན་ཏེ། འདི་ནས་བཟུང་ཏེ་མདོ་ཡོངས་སུ་རྫོགས་པའི་བར་ཐམས་ཅད་ངེས་པར་འབྱུང་བའི་ཚུལ་ཁྲིམས་ཀྱི་དབང་དུ་བྱས་ནས་བསྟན་པར་བྱའོ་ཞེས་རྩོམ་པར་དམ་བཅའ་བ་ཡང་བསྟན་པ་ཡིན་ནོ། །
བཞི་པ་ནི། ཁོ་ན་རེ། སྤོང་བདུན་འཁོར་བཅས་ཀྱི་ཚུལ་ཁྲིམས་རྟོགས་པའི་ཕྱིར་དུ་བསྟན་བཅོས་འདི་རྩོམ་པ་མི་རིགས་ཏེ། ལུང་སྡེ་བཞིར་སྤོང་བདུན་འཁོར་བཅས་ཀྱི་ཚུལ་ཁྲིམས་བསྟན་ཟིན་པའི་ཕྱིར་རོ་ཞེ་ན། སྐྱོན་མེད་དེ། གཞུང་རྒྱས་པ་ཉན་པས་འཇིགས་ནས་དེ་ལ་འཇུག་མི་ནུས་པའི་གདུལ་བྱ་རྗེས་སུ་གཟུང་བའི་ཕྱིར་དང་། ལུང་དོན་བདེ་བླག་ཏུ་རྟོགས་པར་བྱ་བའི་ཕྱིར་དང་། ལུང་དོན་ཕྱིན་ཅི་ལོག་ཏུ་འཆད་པ་བསལ་བའི་དགོས་པ་ཡོད་པའི་ཕྱིར་རོ། །
དང་པོ་ནི་གོ་བར་སླ་ལ། གཉིས་པ་གྲུབ་སྟེ། སྟོན་པས་གཞི་གཅིག་ལ་སྦྱར་ནས་གསུངས་པ་དེ་སློབ་དཔོན་གྱིས་གཞི་དུ་མ་ལ་སྦྱར་ནས་གསུངས་པས་སོ། །
དཔེར་ན་ལུང་ལས་ཕམ་པ་དང་པོའི་སྐབས་སུ། དགེ་སློང་གང་བསླབ་པ་མ་ཕུལ་བསླབ་པ་ཉམས་པར་མ་བྱས་པར་མི་ཚངས་པར་སྤྱོད་པ་འཁྲིག་པའི་ཆོས་བསྟེན་ན་ཕམ་པར་འགྱུར་གྱི་ཞེས་གསུངས་པ་ལ། འདིར་སློབ་དཔོན་གྱིས་ལྟུང་བ་སྡེ་ལྔ་སྤྱོད་པའི་རྟེན་གྱི་ཡན་ལག་ལ་བསླབ་པ་མ་ཕུལ་བ་བསླབ་པ་ཉམས་པར་མ་བྱས་པ་དགོས་པར་བསྟན་པ་ལྟ་བུའོ། །
གསུམ་པ་གྲུབ་སྟེ། ཁ་ཅིག་རྫས་སྦྱངས་ཏེ་བརྐུས་པ་ཕྱིས་ལེན་པ་དེ་བརྐུས་ཟིན་བླང་བའི་བློ་མ་ཡིན་པར་མ་བརྐུས་པ་རྐུ་བའི་བློ་ཡིན་ནོ་ཞེས་ཟེར་བ་དེ་འགོག་པར་བྱེད་པ་ལ། དེ་ཕྱིས་དབྱུང་ངོ་སྙམ་པའི་བློས་གང་ཡིན་པ་བཀུར་བའི་འོ་ཞེས་པ་དང་། ཡང་ཁ་ཅིག་གིས་བུར་ཁུ་བྱིན་རླབས་ཅན་རོ་སླར་གྱུར་ན་ལོངས་སྤྱོད་དུ་མི་རུང་བ་དེ་བཞིན་དུ། བྱིན་གྱིས་མ་བརླབས་པའི་བུར་ཁུ་རོ་སླར་གྱུར་པ་ལོངས་སྤྱོད་དུ་མི་རུང་ཞེས་ཟེར་བ་འགོག་པ་ལ། དེ་ནི་མ་ཡིན་ཏེ་ཞེས་སོགས་གསུངས་པ་དང་། ཡང་ཁ་ཅིག་ངོ་བོ་ཉིད་ཚོལ་བ་དང་མཐུན་པར་སྦྱིན་པ་ནན་ཏུར་གྱི་ཚུལ་དུ་བསྟན་པ་ཡིན་ཏེ། མི་འདོད་བཞིན་དུ་སྦྱིན་པ་བྱ་བ་ཡིན་པའི་ཕྱིར་ཟེར་བ་ལ། སློབ་དཔོན་གྱིས་དགེ་འདུན་ལ་གསོལ་བ་བྱ་དགོས་པས་ནན་ཏུར་དུ་མི་འཐད་ཅེས་འགོག་པ་ནི་དེ་ནི་མི་བཟང་སྟེ་ཞེས་སོགས་གསུངས་པའི་ཕྱིར་རོ། །
དེ་ལྟར་ཡང་ཊཱི་ཀར་འདིར་དགོས་པ་ནི་ཚུལ་ཁྲིམས་བསྟན་པའོ་ཞེས་སྨྲས་ན། འོ་ན་རྣམ་པར་འབྱེད་པ་ལ་སོགས་པའི་གཞུང་གིས་ཚུལ་ཁྲིམས་དེ་བསྟན་ཟིན་པས་དེའི་ཕྱིར་མདོ་འདི་བརྩམ་པར་མི་བྱ་བ་ཁོ་ནའོ་ཞེ་ན། དེ་ནི་དེ་ལྟ་མ་ཡིན་ཏེ། འདི་ལྟར་གཞུང་གཞན་གྱིས་དེ་བསྟན་མོད་ཀྱི། འོན་ཀྱང་གཞུང་རྒྱས་པ་ཉན་པས་འཇིགས་པ་རྣམས་ཀྱི་དོན་དང་། རྣམ་པར་འབྱེད་པ་ལ་སོགས་པ་དེ་དག་ཉིད་ཡང་དག་པར་བསྟན་པར་བྱ་བའི་ཕྱིར་དང་། ལོག་པར་རྣམ་པར་འཆད་པ་བསལ་བའི་དོན་དུ་སློབ་དཔོན་གྱིས་བརྩམས་སོ་ཞེས་གསུངས་སོ། ༈ །གཉིས་པ་དགོས་པ་ཅན་གྱི་བསྟན་བཅོས་ཀྱི་ལུས་དངོས་ལ་གཉིས་ཏེ། སློབ་པ་པོ་རྟེན་གྱི་གང་ཟག་གི་མཚན་ཉིད་དང་། དེས་བསླབ་པར་བྱ་བའི་མཚན་ཉིད་དོ། །

དང་པོ་ལ་ལུང་གཞི་དང་། ཕྲན་ཚེགས་དང་། ཞུ་བའི་སྐབས་གསུམ་ལས། དང་པོ་ལ་སྔོན་གྱི་ཆོ་ག་དང་། ད་ལྟར་གྱི་ཆོ་ག་གཉིས། དང་པོ་ལ་ཚིག་གི་དོན་དང་། དོགས་པ་གཅོད་པ་གཉིས། དང་པོ་ལ་སྐྱེ་བ་རྒྱུའི་ཁྱད་པར། སྐྱེ་ཚུལ་གྱི་ཁྱད་པར། ཆོ་ག་གཞན་ཡིན་པར་བསྟན་པ་དང་གསུམ་ལས། དང་པོ་ནི། སྔོན་བཅོམ་ལྡན་འདས་ཀྱིས་ཚུར་ཤོག་གི་སྒོ་ནས་ཕལ་ཆེར་བསྙེན་པར་རྫོགས་པར་མཛད་པས་དགེ་སློང་ཞིག་གི་དྲུང་དུ་རབ་ཏུ་བྱུང་བའི་ཕྱིར་དུ་འོངས་པ་ཚུར་ཤོག་དོན་དུ་གཉེར་ནས་བཅོམ་ལྡན་འདས་ཀྱི་དྲུང་དུ་བཏང་བ་བར་སྐབས་སུ་སྲོག་གི་བར་ཆད་དུ་གྱུར་པ་ལ་བརྟེན་ནས་དགེ་འདུན་འདུས་པས་རབ་ཏུ་བྱུང་པ་དང་བསྙེན་པར་རྫོགས་པའི་ཆོ་ག་གསུང་པ་ཡིན་ལ། དེ་ཚུལ་ཇི་ལྟར་བྱ་ན། མཚམས་ནང་དེར་གཏོགས་པའི་དགེ་འདུན་ཐམས་ཅད་འདུས་པ་ན་བསྒྲུབ་བྱ་དེ་སྐྲ་དང་ཁ་སྤུ་བྲེགས། ཆོས་གོས་གསུམ་བགོས་པའི་རབ་ཏུ་བྱུང་བའི་ཆ་ལུགས་འདི་བཞིན་དུ་རྫོགས་པར་བྱས་ཏེ། ལུས་ཀྱི་སྤྱོད་ལམ་དགེ་འདུན་རྒན་རིམ་ལ་ཡན་ལག་ལྔས་ཕྱག་འཚལ། ཐལ་མོ་སྦྱར། སྟན་མེད་པར་ཙོག་ཙོག་པུར་འདུག་སྟེ། དགེ་འདུན་ལ་རབ་ཏུ་བྱུང་བ་དང་བསྙེན་པར་རྫོགས་པར་མཛད་དུ་གསོལ་ཞེས་གསོལ་བ་བཏབ་པར་གྱུར་པ་ལན་གསུམ་དང་། ཆོ་ག་གོ་བར་བྱེད་པའི་གསོལ་བ་གཅིག་དང་བརྗོད་པ་གསུམ་སྟེ་བཞིའི་ལས་ཀྱི་ཉེ་བར་བསྒྲུབ་པའོ། །
གཉིས་པ་སྐྱེ་ཚུལ་ནི་དུས་ཅིག་ཆར་དུ་བར་མ་རབ་ཏུ་བྱུང་བ་དང་བསྙེན་པར་རྫོགས་པར་ཉེ་བར་བསྒྲུབས་པར་གྱུར་པ་དེ་ཐོབ་པར་བྱས་པའོ། །
སྐབས་འདིའི་རབ་ཏུ་བྱུང་བ་ནི་བར་མ་རབ་བྱུང་ཡིན་ཏེ། གཞི་ཊཱི་ཀ་ལས། རབ་ཏུ་བྱུང་བ་ཞེས་བྱ་བ་ནི་སྡོམ་པ་ཡང་མ་ཡིན་སྡོམ་པ་མ་ཡིན་པ་ཡང་མ་ཡིན་པའི་ངོ་བོ་ཉིད་ཀྱི་རབ་ཏུ་བྱུང་བ་ཐོབ་པར་མཛད་པའོ། །
རྫོགས་པ་བསྙེན་པ་ནི་སྡིག་པ་ཐམས་ཅད་སྤོང་བའི་མཚན་ཉིད་དགེ་སློང་གི་དངོས་པོ་ལ་རྣམ་པར་གཞག་པར་མཛད་པའོ་ཞེས་གསུངས་པའི་ཕྱིར། དགེ་ཚུལ་ལ་བྱེད་པ་ཡིན་ཏེ། དགེ་ཚུལ་ནི་བསྟན་པ་ལ་རིམ་གྱིས་སློབ་པའི་དོན་དུ་བསྟན་པ་ཡིན་ལ། འདིར་བསྟན་པ་ལ་རིམ་གྱིས་སློབ་མི་དགོས་པའི་ཕྱིར་རོ། །
གསུམ་པ་ཆོ་ག་གཞན་ཡིན་པར་བསྟན་པ་ནི། རྣམ་པ་དེ་ལྟ་བུ་ནི་སྟེ་ཁོ་ན་ད་ལྟར་གྱི་ཆོ་ག་ལས་གཞན་སྔོན་གྱི་ཆོ་ག་ཡིན་ཞེས་པའི་དོན་ཏེ། ཊཱི་ཀར། ལྟ་བུ་ནི་ཞེས་བྱ་བའི་སྒྲ་ནི་རྣམ་པའི་ཚིག་ཡིན་ཏེ། སྔོན་གྱི་ཆོ་གའི་རྣམ་པ་ནི་དེ་ལྟ་བུར་རིག་པར་བྱའི། རྣམ་པར་གཞན་ནི་མ་ཡིན་ནོ་ཞེས་བྱ་བའི་ཐ་ཚིག་གོ་ཞེས་གསུངས་པའི་ཕྱིར་རོ། །
གཉིས་པ་ལ་དགག་གཞག་སྤང་གསུམ་ལས། དང་པོ་ལ་འདོད་པ་བརྗོད་པ་དང་། དེ་དགག་པ་གཉིས། དང་པོ་ནི། ཁ་ཅིག་སྔོན་ཆོ་ག་ལ་བཅུ་ཡོད་པ་ཡིན་ཏེ། ལུང་མ་མོར། དེ་བཞིན་གཤེགས་པ་རང་བྱུང་དང་། རང་སངས་རྒྱས་ནི་སློབ་དཔོན་མེད་པར་བསྙེན་པར་རྫོགས་པ་དང་། ལྔ་པོ་རྣམས་ཡེ་ཤེས་ཁོང་དུ་ཆུད་པས་དང་། ཚེ་དང་ལྡན་པ་འོད་སྲུང་ཆེན་པོ་སྟོན་པར་ཁས་བླངས་པས་དང་། ཚེ་དང་ལྡན་པ་ལེགས་སྦྱིན་དྲིས་ནས་ལུང་བསྟན་པས་དང་། དགེ་སློང་ཚུར་ཤོག་ཅེས་གསུངས་པས་དང་། སྐྱབས་སུ་འགྲོ་བའི་ཚིག་གསུམ་གྱིས་དང་། ཡུལ་མཐའ་འཁོབ་ན་འདུལ་བ་འཛིན་པ་ལྔའི་དགེ་འདུན་ལས་དང་། ཡུལ་དབུས་སུ་བཅུ་འདུས་པའམ་དེ་ལས་ལྷག་པ་ལས་དང་། བླ་མའི་ཆོས་ཁས་བླངས་པ་ལས་དང་། ཕོ་ཉས་དང་། དགེ་འདུན་སྡེ་གཉིས་ལས་བསྙེན་པར་རྫོགས་པའོ་ཞེས་དང་། མཛོད་འགྲེལ་ལས། བྱེ་བྲག་ཏུ་སྨྲ་བའི་འདུལ་བ་པ་རྣམས་ན་རེ། རྣམ་པ་བཅུས་བསྙེན་པར་རྫོགས་སོ་ཞེས་ཟེར་བ་བསྡུ་བའི་ཕྱིར་སོགས་པའི་སྒྲ་སྨོས་ཏེ། རང་བྱུང་གིས་ནི་སངས་རྒྱས་དང་རང་སངས་རྒྱས་གཉིས་སོ། །

ངེས་པ་ལ་ཞུགས་པ་ནི་རྟེན་ལྔ་པོ་རྣམས་སོ། །
དགེ་སློང་ཚུར་ཤོག་ཅེས་བྱ་བས་ནི་གྲགས་པ་ལ་སོགས་པ་རྣམས་སོ། །
སྟོན་པར་ཁས་བླངས་པས་ནི་འོད་སྲུང་ཆེན་པོའོ། །
དྲི་བས་མཉེས་པ་ནི་ལེགས་སྦྱིན། བླ་མའི་ཆོས་ཁས་བླངས་པས་ནི་སྐྱེ་དགུའི་བདག་མོ་ཆེན་མོའོ། །
ཕོ་ཉས་ནི་མཆོད་སྦྱིན་ནོ། །
འདུལ་བ་འཛིན་པར་གཏོགས་པ་ལྔས་ནི་མཐའ་འཁོབ་ཀྱི་མི་རྣམས་སོ། །
བཅུའི་ཚོགས་ཀྱིས་ནི་དབུས་ཀྱི་མི་རྣམས་སོ། །
སྐྱབས་སུ་འགྲོ་བ་ལན་གསུམ་བཟླས་པས་ནི་བཟང་སྡེ་དྲུག་ཅུའི་ཚོགས་ཀྱི་བསྙེན་པར་རྫོགས་པར་བྱས་པ་རྣམས་ཏེ། དེ་དག་གི་སོ་སོ་ཐར་པའི་སྡོམ་པ་ནི་གདོན་མི་ཟ་བར་རྣམ་པར་རིག་བྱེད་ལ་རག་ལས་པ་མ་ཡིན་ནོ་ཞེས་དང་། འདུལ་བ་ཚིག་ལེའུར་བྱས་པ་ལས། འདྲེན་པ་རང་རྒྱལ་རང་བྱུང་གིའོ། །
འཕགས་པ་ཀོའུ་ཌི་ཎྱ་སོགས། །
ལྔ་སྡེ་རྣམས་ནི་ངེས་པ་ལས། །
གང་ཞིག་སློབ་མ་བཟང་སྡེ་རྣམས། །
ཐམས་ཅད་སྐྱབས་སུ་འགྲོ་བས་ཐོབ། །
ཕོ་ཉ་ཡིས་ནི་མཆོད་སྦྱིན་མ། །
ཚུར་ཤོག་དགེ་སློང་ཞེས་བྱས་ཀྱང་། །
སྟོན་པར་ཁས་བླངས་པ་ལས་ནི། །
དགེ་སློང་འོད་སྲུང་བདག་ཉིད་ཆེ། །
དྲི་བས་མཉེས་པ་ཉིད་ཀྱིས་ནི། །
སློབ་མ་ལེགས་སྦྱིན་དེ་བཞིན་ནོ། །
དབུས་དང་མཐའ་འཁོབ་པ་དག་ལ། །
བསྙེན་རྫོགས་ཡང་དག་བསྟན་པ་ནི། །
བཅུ་དང་ལྔ་ཡི་ཚོགས་ཀྱིས་སམ། །
དེ་བས་ལྷག་པས་ཀྱང་ནི་རུང་། །
དེ་བཞིན་འཁོར་ཚོགས་བཅས་པ་ཡི། །
གོའུ་ཏ་མ་ལྕི་ཆོས་ཀྱིས། །
ཞེས་གསུངས་པའི་དོན་དུ་བསམས་ནས། སྟོན་པ་སངས་རྒྱས་རང་བྱུང་གི་བསྙེན་རྫོགས་དང་། རང་སངས་རྒྱས་མཁན་སློབ་མེད་པར་དང་། ལྔ་སྡེ་བཟང་པོ་ཡེ་ཤེས་ཁོང་དུ་ཆུད་པས་དང་། གྲགས་པ་སོགས་ཚུར་ཤོག་གིས་དང་། བཟང་སྡེའི་ཚིགས་དྲུག་ཅུ་སྐྱབས་སུ་འགྲོ་བར་ཁས་བླངས་པས་དང་། འོད་སྲུང་ཆེན་པོ་སྟོན་པར་ཁས་བླངས་པས་དང་། ལེགས་སྦྱིན་དྲི་བས་དང་། སྐྱེ་དགུའི་བདག་མོ་སོགས་ཤཱཀྱ་མོ་ལྔ་བརྒྱ་ལྕི་བའི་ཆོས་ཁས་བླངས་པས་དང་། མཆོད་སྦྱིན་མོ་འཕྲིན་གྱིས་དང་། ལྷོ་ལམ་པ་གསོལ་བཞིའི་ལས་ཀྱིས་བསྙེན་པར་རྫོགས་པ་སྟེ་སྔོན་ཆོག་བཅུའོ་ཞེས་གསུང་ངོ་། །
དེ་ལ་མཚོ་སྣ་བ་ན་རེ། མཛོད་འགྲེལ་ལས། རང་བྱུང་གི་ནི་སངས་རྒྱས་དང་རང་སངས་རྒྱས་གཉིས་སོ་ཞེས་གསུངས་པས་སྟོན་པ་དང་རང་སངས་རྒྱས་གཉིས་ཀ་རང་བྱུང་གི་བསྙེན་རྫོགས་ཡིན་ལ། མཆོད་སྦྱིན་མ་ད་ལྟར་གྱི་ཚོགས་བསྙེན་པར་རྫོགས་པ་ཡིན་པས་སྔོན་ཆོག་བརྒྱད་ཅེས་བཞེད་དོ། །
དེ་རྣམས་ཀྱང་བསྡུ་ན། ཡུལ་དགེ་འདུན་ལ་བརྟེན་པ་དང་མ་བརྟེན་པ་གཉིས་སམ། ལས་ལ་བརྟེན་པ་དང་མ་བརྟེན་པ་གཉིས་སུ་ཡང་འདུ་ཞིང་། རྟེན་སྐྱེས་པ་ཁོ་ན་ལ་བརྟེན་པ་དང་། བུད་མེད་ཁོ་ན་ལ་བརྟེན་པ་དང་། གཉིས་ཀ་ལ་བརྟེན་པ་གསུམ་དུ་ཡང་འདུའོ། །
དེ་ཡང་ལྕི་ཆོས་ཁས་བླངས་པས་བསྙེན་པར་རྫོགས་པ་ནི་བུད་མེད་ཁོ་ན་ལ་བརྟེན་པ་དང་། གསོལ་བཞིའི་བསྙེན་པར་རྫོགས་པ་དང་འཕྲིན་གྱི་བསྙེན་རྫོགས་ནི་གཉིས་ཀ་ལ་བརྟེན་པ་ཡིན་ལ། གཞན་རྣམས་ནི་སྐྱེས་པ་ཁོ་ན་ལ་བརྟེན་ནོ། །
ཁ་ཅིག་ཚུར་ཤོག་བུད་མེད་ལ་ཡང་གནང་ངོ་ཞེས་འདོད་དོ། །
དེའི་མཚན་ཉིད་ནི། མཁན་སློབ་མེད་པར་རབ་བྱུང་བསྙེན་རྫོགས་ཀྱི་སྡོམ་པ་ཅིག་ཅར་དུ་ཐོབ་པར་བྱེད་པའི་ཐབས་སོ། །
དེ་གང་ལ་གནང་ན་དབང་པོ་དང་། རྒྱུད་དང་། དགེ་རྩ་གསུམ་སྨིན་པ་ཤས་ཆེ་ཞིང་། ཉོན་མོངས་པ་དང་། ལས་དང་། རྣམ་སྨིན་གྱི་སྒྲིབ་པ་གསུམ་ཤས་ཆུང་བའི་གང་ཟག་ལ་གནང་ལ། ཁྱད་པར་དུ་རང་བྱུང་དང་མཁན་སློབ་མེད་པ་ནི་སངས་རྒྱས་དང་རང་སངས་རྒྱས་ཁོ་ན་ལ་གནང་། ལྕི་ཆོས་ཁས་བླང་པ་ནི་ཤཱཀྱའི་བུ་མོ་ལྔ་བརྒྱ་པོ་ཁོ་ན་ལ་གནང་། །

གསོལ་བཞི་དང་འཕྲིན་གྱི་བསྙེན་རྫོགས་ནི་གང་ཟག་སྤྱི་ལ་གནང་། གཞན་རྣམས་རང་རང་ལ་གནང་ངོ་། །
དེ་རྣམས་དུས་ནམ་གྱི་ཚེ་བྱུང་ཞེ་ན། རང་བྱུང་གི་བསྙེན་རྫོགས་ནི་སྟོན་པ་སངས་མ་རྒྱས་གོང་དུ་བྱུང་། ཚུར་ཤོག་ནི་སྟོན་པ་སངས་རྒྱས་ནས་མྱ་ངན་ལས་མ་འདས་ཀྱི་བར་དུ་བྱུང་། གཞན་རྣམས་སྟོན་པ་སངས་རྒྱས་ནས་ལོ་བཅུ་གཉིས་ཀྱི་བར་དུ་བྱུང་ངོ་། །
འོ་ན་སྔོན་ཆོག་མང་པོར་གཞག་པ་ལ་དགོས་པ་ཅི་ཡོད་ཅེ་ན། དེའི་དགོས་པ་ནི། གདུལ་བྱ་རྣམས་ཀྱི་སྨོན་ལམ་གྱི་དབང་གིས་སྟོན་པས་གདུལ་བྱ་འདུལ་བའི་ཐབས་མང་བར་བསྟན་པའི་ཕྱིར་ཡིན་ནོ། །
འོ་ན་སྐབས་འདིར་གསོལ་བཞིའི་སྔོན་ཆོག་གཅིག་པུ་སྨོས་པ་ལ་དགོས་པ་ཅི་ཡོད་ཅེ་ན། སྔོན་གྱི་གསོལ་བཞིའི་ལས་ད་ལྟ་ཡང་རུང་ངམ་སྙམ་པའི་དོགས་པ་ཤས་ཆེ་བས་དེ་བཟློག་པའི་ཕྱིར་དུ་ཡིན་ནོ། །
ཅིའི་ཕྱིར་སྔོན་གྱི་ཆོག་ཞེས་བྱ་ཞེ་ན། མཁན་སློབ་དང་བཅས་པའི་ད་ལྟར་གྱི་ཆོ་གའི་སྔ་རོལ་གྱི་ཆོ་གའི་རིགས་ཡིན་པས་སྔོན་ཆོག་གོ །འོ་ན་སྔོན་ཆོག་དང་ད་ལྟར་གྱི་ཆོ་ག་ལ་ཁྱད་པར་ཅི་ཡོད་ཅེ་ན། སྔོན་གྱི་གདུལ་བྱ་རྣམས་སྨིན་པ་ཤས་ཆེ་སྒྲིབ་པ་ཤས་ཆུང་བས་ཚེ་དེ་ལ་མཐོང་ལམ་དངོས་སུ་སྐྱེ་བར་ངེས་པ་དགེ་རྩ་རླབས་པོ་ཆེ་བསགས་པས་བར་ཆད་མེད་པར་ཤས་ཆེ་བས་བར་ཆད་འདྲི་བའི་སྐབས་རྣམས་མེད། སྟོན་པའི་བཀའ་རྫོགས་པར་ནུས་ཤིང་ནད་ཀྱང་ཤས་ཆུང་བས་ན་མཁན་པོ་དང་སློབ་དཔོན་གྱི་སྐོར་རྣམས་མེད། རང་ཤུགས་ཀྱིས་བྱ་བ་རིགས་པ་ལ་འཇུག་པས་རྣམ་འབྱེད་གཉིས་ཀྱི་སྐོར་རྣམས་མེད། སྨན་དང་གོས་མཐའ་གཉིས་དང་བྲལ་བ་ལ་ཤུགས་ཀྱིས་འཇུག་པས་གོས་གཞི་དང་སྨན་གཞིའི་སྐོར་རྣམས་མེད་ལ། ད་ལྟར་གྱི་གདུལ་བྱ་རྣམས་རྒྱུ་མཚན་དེ་རྣམས་ལས་བཟློག་པས་བར་ཆད་འདྲི་བ་སོགས་ཡོད་ཅེས་བཞེད་དོ། །
གཉིས་པ་དེ་དགག་པ་ནི། སྔོན་ཆོག་བཅུ་དང་བརྒྱད་དུ་དབྱེ་བ་མི་འཐད་དེ། དེ་ལྟར་ལུང་ཁུངས་ཐུབ་ལས་མ་གསུངས་པའི་ཕྱིར་རོ། །
འོ་ན་ལུང་མ་མོ་སོགས་ལས་བསྙེན་རྫོགས་བཅུར་བཤད་པ་མ་ཡིན་ནམ་ཞེ་ན། བཤད་མོད་དེ་ནི་སྔོན་ཆོག་གི་དབྱེ་བ་མ་ཡིན་གྱི། བསྙེན་པར་རྫོགས་ཚུལ་གྱི་དབྱེ་བ་ཡིན་པའི་ཕྱིར་དང་། ཡུལ་དབུས་སུ་བཅུའི་ཚོགས་དང་། མཐའ་འཁོབ་ཏུ་ལྔ་ཚོགས་གསུངས་པ་ནི་ད་ལྟར་གྱི་ཆོ་ག་ལ་ཡང་ཡོད་པའི་ཕྱིར་དང་ད་ལྟར་གྱི་ཆོ་ག་གནང་བའི་རྗེས་ལ་ལྕི་ཆོས་དང་ལྔ་ཚོགས་བྱུང་བས་ན་སྔོན་ཆོག་ཡིན་པ་ཡང་མི་འཐད་ལ། རང་བྱུང་དང་ཡེ་ཤེས་ཁོང་ཆུད་ལ་རིག་བྱེད་ཀྱང་མི་དགོས་པས་ཆོ་ག་ཡིན་པ་ཡང་མི་འཐད་པའི་ཕྱིར་རོ། །
མཚོ་སྣ་བ་ན་རེ། སྔོན་ཆོག་བརྒྱད་དུ་དབྱེ་བ་འཐད་དེ། རང་འགྲེལ་དུ་གྲགས་པ་ལས། སྔོན་གྱི་ཆོ་ག་ཞེས་བྱ་བ་ནི་དེ་ལྟ་བུའི་རབ་ཏུ་དབྱེ་བ་ཅན་རབ་ཏུ་བྱུང་བ་དང་བསྙེན་པར་རྫོགས་པའི་ཆོ་གའོ་ཞེས་གསུངས་པའི་ཕྱིར་ཞེས་གསུང་བ་ཡང་མི་འཐད་དེ། རབ་ཏུ་དབྱེ་བ་ཅན་ཞེས་པའི་དོན་དེ་ལྟ་བུའི་ཁྱད་པར་ཅན་ཞེས་པའི་དོན་ཡིན་གྱི། གཞན་དུ་ན་དེ་དབྱེ་གཞིར་བྱེད་དགོས་པར་འགྱུར་ལ། འདོད་ན་སྔོན་ཆོག་ཏུ་འདོད་པ་གཞན་རྣམས་གསོལ་བཞིའི་སྔོན་ཆོག་གི་དབྱེ་བར་འགྱུར་བའི་ཕྱིར་རོ། །
གཉིས་པ་རང་ལུགས་ནི། འདིར་བཤད་པའི་གསོལ་བཞིའི་སྔོན་ཆོག་འདི་ཉིད་ཁོ་ན་སྔོན་ཆོག་ཡིན་ཏེ། ལུང་གཞི་སོགས་ལས་ཚུར་ཤོག་ལ་སོགས་པ་གསུང་ཀྱང་། དེ་དག་ལ་སྔོན་ཆོག་གི་ཐ་སྙད་མ་གསུངས་པར་འདི་ཁོ་ན་ལ་སྔོན་ཆོག་གི་ཐ་སྙད་གསུངས་པའི་ཕྱིར་དང་། ཊཱི་ཀར་ལྟ་བུ་ནི་ཞེས་བྱ་བའི་སྒྲ་ནི་རྣམ་པའི་ཚིག་ཡིན་ཏེ། སྔོན་གྱི་ཆོ་གའི་རྣམ་པ་ནི་དེ་ལྟ་བུར་རིག་པར་བྱའོ། །

རྣམ་པ་གཞན་ནི་མ་ཡིན་ནོ་ཞེས་བྱ་བའི་ཐ་ཚིག་གོ་ཞེས་གསུངས་པའི་ཕྱིར་རོ། །
དུས་ཇི་ཙམ་ན་བྱུང་ཞེ་ན། སྟོན་པ་སངས་རྒྱས་ནས་ལོ་བཅུ་གཉིས་ཕན་དུ་སྔོན་ཆོག་བྱུང་ལ། བཅུ་གསུམ་པ་ནས་ད་ལྟར་གྱི་ཆོ་ག་བྱུང་སྟེ། འགྲེལ་ཆུང་ལས། སྔོན་གྱི་ཆོ་ག་ཞེས་པ་ནི་བཅོམ་ལྡན་འདས་ཞལ་བཞུགས་པའི་ཚེ་ཀོའུ་ཌི་ཎྱ་ལ་སོགས་པའི་ཨ་ཤི་ཕལ་མོ་ཆེ་ཞུགས་ནས་བཱ་ར་ཎ་སཱིར་འཁོར་ལོ་བསྐོར་བ་ཚུན་ཆད་ལོ་བཅུ་གཉིས་ཀྱི་བར་དུ་གསོལ་བ་གཅིག་དང་བརྗོད་པ་གསུམ་སྟེ་བཞིའི་ལས་ཀྱི་རབ་ཏུ་བྱུང་བ་དང་བསྙེན་པར་རྫོགས་པ་བྱེད་དེ་ཞེས་གསུངས་པའི་ཕྱིར་རོ། །
གསུམ་པ་ནི། ཁོ་ན་རེ་རང་བྱུང་གི་བསྙེན་རྫོགས་ལ་སོགས་པ་དེ་དག་སྔོན་ཆོག་མིན་ན། སྡོམ་གསུམ་ལས། དེ་བས་དགེ་སློང་བྱེད་པ་ལ། །
རང་བྱུང་གི་ནི་བསྙེན་རྫོགས་དང་། །
ཞེས་པ་ནས། འདི་རྣམས་སྔོན་གྱི་ཆོ་གར་བཤད། །
ཞེས་གསུངས་པ་དང་འགལ་ལོ་ཞེ་ན། སྐྱོན་མེད་དེ། སྔོན་གྱི་འདུལ་འཛིན་རྣམས་ལ་སྔོན་ཆོག་བཅུ་གྲགས་ཆེ་བས་དེ་དག་གི་བཞེད་པ་དང་སྒོ་བསྟུན་པ་ཡིན་པའི་ཕྱིར་རོ། །
གཉིས་པ་ད་ལྟར་གྱི་ཆོ་ག་ལ་གསུམ་སྟེ། མ་ཐོབ་པ་ཐོབ་པར་བྱེད་པའི་ཐབས། ཐོབ་པ་མི་ཉམས་པར་བསྲུང་བའི་ཐབས། འགལ་རྐྱེན་བར་ཆད་ཀྱི་མཚན་ཉིད་དོ། །
དང་པོ་ལ་ཚིགས་སྔ་མ་དགེ་ཚུལ་དུ་སྒྲུབ་པ་དང་། ཚིགས་ཕྱི་མ་བསྙེན་རྫོགས་སུ་སྒྲུབ་པ་གཉིས། དང་པོ་ལ། སྔོན་ཆོག་ལ་མེད་ཅིང་ད་ལྟར་གྱི་ཆོ་ག་ལ་ཡོད་པའི་ཁྱད་པར་ལ། མཁན་པོ་ལ་བརྟེན་པ་དང་། བར་ཆད་དྲི་བ་དང་། བསྟན་པ་ལ་རིམ་གྱིས་སློབ་པ་གསུམ་ཡོད་པས་དེ་གསུམ་རིམ་བཞིན་སྟོན་པ་ནི། རབ་ཏུ་བྱུང་བ་དང་ཞེས་པ་དང་། དང་པོའི་མཁན་པོ་ཉིད་ཀྱིས་ཞེས་པ་དང་། དགེ་བསྙེན་ཉིད་དང་། དགེ་ཚུལ་དང་། དགེ་སློང་ཉིད་དག་གིས་སྔ་མ་བསྙེན་པར་མ་རྫོགས་པ་ལ་ཕྱི་མ་མི་བྱའོ་ཞེས་གསུངས་པ་འདིའི་སྐབས་སུ་དགོས་དོན་དང་བསྡུས་དོན་གཉིས་ལས། དང་པོ་ནི།དགེ་བསྙེན་ལ་སོགས་པའི་སྡོམ་པ་གསུམ་རིམ་གྱིས་སྦྱིན་པ་ལ་དགོས་པ་ཡོད་དེ། སྡོམ་པ་བརྟན་པ་དང་། བསྟན་པ་རིམ་གྱིས་མི་སྤོང་བ་དང་། རབ་བྱུང་བསྙེན་རྫོགས་བྱེད་པོ་ལ་ཚིག་འདས་ཀྱི་ལྟུང་བ་མི་འབྱུང་བའི་དགོས་པ་ཡོད་པའི་ཕྱིར། གཉིས་པ་ལ་གསུམ་སྟེ། མེད་ན་མི་འབྱུང་བའི་རྒྱུ་དང་རྣམ་གཞག་གི་རྒྱུ་གང་ཡིན་དཔྱད་པ། སྔ་མ་སྔ་མའི་འཇུག་ཐོག་ཏུ་ཕྱི་མ་ཕྱི་མ་རུང་མི་རུང་དཔྱད་པ། སོ་སོའི་དོན་ནོ། །
དང་པོ་ནི། སྡོམ་པ་སྔ་མ་སྔ་མ་ཕྱི་མ་ཕྱི་མའི་མེད་ན་མི་འབྱུང་གི་རྒྱུ་དང་བཅས་པ་རྣམ་གཞག་ཡིན་ཞེ་ན། ཁ་ཅིག་མེད་ན་མི་འབྱུང་གི་རྒྱུ་ཡིན་ཏེ། བར་མ་རབ་བྱུང་གི་སྡོམ་པ་མེད་པར་དགེ་ཚུལ་དང་དགེ་ཚུལ་གྱི་སྡོམ་པ་མེད་པར་བསྙེན་རྫོགས་ཀྱི་སྡོམ་པ་མི་སྐྱེ་བའི་ཕྱིར། བར་མ་རབ་བྱུང་མེད་པར་དགེ་ཚུལ་གྱི་སྡོམ་པ་མི་སྐྱེ་སྟེ་ལུང་ལས། ཁྱིམ་པ་རབ་ཏུ་བྱུང་བ་ཞིག་བསྙེན་པར་རྫོགས་པར་བྱེད་ན། རྫོགས་ཞེས་བགྱིའམ། རྫོགས་ཞེས་བྱའོ་ཞེས་གསུངས་པའི་ཕྱིར་དང་། ཊཱི་ཀར་དགེ་ཚུལ་ནི་རབ་ཏུ་བྱུང་བ་ཁོ་ན་ལ་བྱའོ་ཞེས་གསུངས་པའི་ཕྱིར། རིགས་པ་ནི། ཚངས་སྤྱོད་ལ་ཉེར་གནས་ཀྱི་སྡོམ་པ་མེད་པར་དགེ་སློང་མའི་སྡོམ་པ་སྐྱེ་བར་ཐལ། བར་མ་མེད་པར་དགེ་ཚུལ་གྱི་སྡོམ་པ་སྐྱེ་བར་ཕྱིར་ཞེས་ཟེར་རོ། །
བར་མ་མེད་པར་དགེ་ཚུལ་གྱི་སྡོམ་པ་དང་བསྙེན་རྫོགས་ཀྱི་སྡོམ་པ་སྐྱེ་བར་ཐལ། ལུང་བར་སྡོམ་ལས། རབ་ཏུ་མ་བྱུང་བསྙེན་རྫོགས་དང་། །
ཞེས་གསུངས་ཤིང་། ལུང་ལས་ཀྱང་། ཁྱིམ་པ་རབ་ཏུ་མ་བྱུང་བ་ཞིག་བསྙེན་པར་རྫོགས་པར་བྱེད་ན་བསྙེན་པར་རྫོགས་པ་ཞེས་བགྱིའམ། བསྙེན་པར་རྫོགས་ཞེས་བྱ་ལ། རྫོགས་པར་བྱེད་པ་པོ་དག་ལ་འགལ་ཚབས་ཅན་དུ་འགྱུར་རོ་ཞེས་དང་། ཊཱི་ཀར་ཡང་། དེ་ནི་རྣམ་པར་གཞག་པ་བསྟན་པ་ཡིན་གྱི། འབྱུང་བའི་རྒྱུ་བསྟན་པ་མིན་ཏེ། འདི་ལྟར་དགེ་བསྙེན་གྱི་སྡོམ་པ་མེད་པར་ཡང་དགེ་ཚུལ་གྱི་སྡོམ་པ་ཡང་དག་པར་ལེན་ན་རུང་བ་ཉིད་ཡིན་ལ། དེ་བཞིན་དུ་དགེ་ཚུལ་གྱི་སྡོམ་པ་མེད་པར་དགེ་སློང་གྱི་སྡོམ་པ་ཡང་དག་པར་ལེན་ན་རུང་བ་ཉིད་ཡིན་པའི་ཕྱིར་རོ། །

དེ་ལྟར་ན་གོ་རིམ་འདིས་ནི་སྡོམ་པ་ཐམས་ཅད་ཀྱི་ཡང་དག་པར་བླང་བ་བསྟན་པ་ཡིན་ཏེ། འདི་ལྟར་བཙུན་པ་ཁྱིམ་པ་རབ་ཏུ་མ་བྱུང་བ་ཞིག་རྫོགས་པར་བསྙེན་པར་བགྱིད་ན། རྫོགས་པར་བསྙེན་ཞེས་བགྱིའམ་རྫོགས་པར་མ་བསྙེན་ཞེས་བགྱི། ཉེ་བ་འཁོར་རྫོགས་པར་བསྙེན་ཞེས་བགྱིའོ་ཞེས་གསུངས་པའི་ཕྱིར། ཁ་ཅིག་ཚངས་སྤྱོད་ལ་ཉེར་གནས་མེད་པར་དགེ་སློང་མའི་སྡོམ་པ་སྐྱེ་བའི་ཤེས་བྱེད་དུ་དགེ་སློང་དང་དགེ་སློང་མ་རྣམས་ཀྱི་ལས་གཞན་མ་ཡིན་ཞེས་པ་འདྲེན་པ་ཡང་མ་འབྲེལ་བ་ཡིན་ནོ། །
གཉིས་པ་ལ་སྔ་མ་སྔ་མའི་འཇུག་ཐོག་ཏུ་ཕྱི་མ་ཕྱི་མ་བྱར་རུང་སྟེ། གཞུང་ལས། དགེ་བསྙེན་དང་དགེ་ཚུལ་གྱི་སྡོམ་པ་བླངས་ནས་དུས་གོ་མ་བརྗོད་པར་བསླབ་པ་བརྗོད་པར་གསུངས་པའི་ཕྱིར། ཁོ་ན་རེ་དུས་གོ་བརྗོད་ནས་བསླབ་པ་བརྗོད་པའི་དབང་དུ་བྱས་པའི་ཕྱིར་ཞེ་ན་མི་འཐད་དེ། ཊཱི་ཀར། དགེ་བསྙེན་དག་དགེ་ཚུལ་དུ་ཁས་བླངས་པའི་དེ་མ་ཐག་ཅེས་གསུངས་པའི་ཕྱིར་རོ། ༈ །གསུམ་པ་སོ་སོའི་དོན་ལ་གསུམ་ལས། དགེ་བསྙེན་ལ་མཚན་ཉིད། ངེས་ཚིག དབྱེ་བ་དང་གསུམ་ལས། དང་པོ་ནི། རབ་ཏུ་མ་བྱུང་བའི་གང་ཟག་གང་ཞིག སྤང་བྱ་ལྔ་ཇི་སྲིད་འཚོའི་བར་དུ་སྤོང་བར་ཁས་འཆེ་བའོ། །
གཉིས་པ་ནི། ཁ་ཅིག་དགེ་འདུན་ལ་བསྙེན་བཀུར་ཚུལ་བཞིན་དུ་བྱེད་པས་ན་དགེ་བསྙེན་ཞེས་ཟེར་རོ། །
རང་ལུགས་ནི། དགེ་བསྙེན་གྱི་སྐད་དོད་དུ་ཨུ་པ་སི་ཀ་ཞེས་འབྱུང་ལ། ཨུ་པ་ནི་ཉེ་བ། སི་ཀ་ནི་དགེ་བ་སྟེ་དོན་དམ་པའི་དགེ་བ་མྱ་ངན་ལས་འདས་པ་དང་ཉེ་བར་གནས་པས་ན་དགེ་བསྙེན་ཞེས་བྱ་སྟེ། ཕྲན་ཚེགས་འགྲེལ་པ་ལས། དགེ་བསྙེན་ཞེས་བྱ་བ་ནི་མྱ་ངན་ལས་འདས་པ་ལ་ཉེ་བར་གནས་པ་ཉིད་ཀྱི་ཕྱིར་རོ་ཞེས་གསུངས་པའི་ཕྱིར། གསུམ་པ་ནི། གཞུང་གཞན་དུ་སྐྱབས་གསུམ་འཛིན་པའི་དགེ་བསྙེན། སྣ་གཅིག་སྤྱོད་པ། སྣ་འགའ་སྤྱོད་པ། ཕལ་ཆེར་སྤྱོད་པ། ཡོངས་རྫོགས། ཚངས་སྤྱོད། གོ་མིའི་དགེ་བསྙེན་དང་བདུན་དུ་གསུངས་མོད་འདིར་ནི་ཡོངས་རྫོགས་དང་ཚངས་སྤྱོད་ཀྱི་དགེ་བསྙེན་གཉིས་སོ། །
དགེ་ཚུལ་ལ་གསུམ་ལས། དང་པོ་མཚན་ཉིད་ནི། རབ་ཏུ་བྱུང་ཞིང་བསྙེན་པར་མ་རྫོགས་པའི་གང་ཟག་གང་ཞིག སྤང་བྱ་བཅུ་ཇི་སྲིད་འཚོའི་བར་དུ་སྤོང་བར་ཁས་འཆེ་བའོ། །
ངེས་ཚིག་ནི། དགེ་ཚུལ་གྱི་སྐད་དོད་དུ་ཤྲ་མ་ཎྱ་ར་ཞེས་འབྱུང་ལ། དེ་ངལ་བར་བྱེད་པ་ལ་འཇུག་པས་ན། བླ་མའམ་དགེ་འདུན་གྱི་བྱ་བ་ལ་ངལ་བར་བྱེད་པས་ན་དགེ་ཚུལ་ཞེས་བྱའོ། །
ཁ་ཅིག་དགེ་སྦྱོང་གི་ཆོས་བཞི་སྒྲུབ་པའི་ངང་ཚུལ་ཅན་ཡིན་པས་དགེ་ཚུལ་ཞེས་ཀྱང་ཟེར་རོ། །
དབྱེ་ན་ཕ་མ་གཉིས་སུ་ཡོད་དེ། དགེ་ཚུལ་གཉིས་ཀྱང་ངོ་ཞེས་གསུང་པའི་ཕྱིར་རོ། །
གསུམ་པ་དགེ་སློང་ལ་མཚན་ཉིད་ནི། བསྟན་པ་ལ་ཞུགས་ལ་རྫོགས་པའི་གང་ཟག་གང་ཞིག ལུས་ངག་གི་ཁ་ན་མ་ཐོ་བ་མཐའ་དག་སྤོང་བར་ཁས་འཆེ་བའོ། །
ངེས་ཚིག་ནི། དགེ་སློང་གི་སྐད་དོད་དུ་བྷི་ཀྵུ་ཞེས་འབྱུང་ལ། དེ་སློང་བ་ལ་འཇུག་པས་ན་སློང་བས་ན་དགེ་སློང་སྟེ། དགེ་སློང་ལ་རབ་ཏུ་གཅེས་པའི་མདོར། སྒྲ་འཇུག་རྣམ་པར་ཟད་ཕྱིར་དང་། །
དགེ་བ་སློང་དང་ཟས་སློང་དང་། །
ཉེ་བར་ཞི་དང་ལམ་ཞུགས་དང་། །
ལེགས་པར་འཚོ་དང་ཆགས་སྤངས་དང་། །
ཡིད་འོང་ཕྱིར་ན་དགེ་སློང་ཞེས་སོ། །
དབྱེ་ན་ཕ་མ་གཉིས་སོ། །
དང་པོ་གཉིས་ཀྱི་སྡོམ་པ་ནོད་པའི་ཚུལ་ནི། སྐྱབས་སུ་འགྲོ་བ་ཁས་བླང་པའི་ཚིག་རྩོམ་པ་དང་ཞེས་པའི་སྐབས་སུ་དགེ་བསྙེན་གྱི་སྡོམ་པ་ནོད་པའི་ཚུལ་དང་། དོགས་པ་གཅད་པ་གཉིས་ལས། དང་པོ་ནི། རབ་བྱུང་དོན་དུ་གཉེར་པའི་བསྒྲུབ་བྱ་དེ་མཁན་པོ་ཉིད་དུ་འོས་པའི་དགེ་སློང་དེའི་དྲུང་དུ་ཙོག་ཙོག་པུར་འདུག་སྟེ་གུས་པའི་སྤྱོད་ལམ་བསྙེན་པ་ལ་དགེ་སློང་དེས་བར་ཆད་ལེགས་པར་དྲིས་ཏེ་བར་ཆད་མེད་པར་ཤེས་པ་ན་ཁོ་བོས་ཁྱོད་རབ་ཏུ་དབྱུང་ངོ་ཞེས་སྐབས་ཕྱེ་སྟེ། དེ་ནས་སྟོན་པ་དང་དགེ་སློང་རང་ལ་ཕྱག་གསུམ་འཚལ་དུ་བཅུག་སྟེ་སྐྱབས་འགྲོ་རྩོམ་བྱེད་དུ་བྱས་ཏེ་ཁས་ལེན་ལན་གསུམ་གྱིས་སྒོ་ནས་འབོགས་པར་བྱའོ། །

དེ་ཡང་བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བ་རྐང་གཉིས་རྣམས་ཀྱི་མཆོག་ཅེས་པ་ནས། དགེ་འདུན་ལ་སྐྱབས་སུ་མཆིའོ། །
བདག་ཇི་སྲིད་འཚོའི་བར་དུ་དགེ་བསྙེན་དུ་བཙུན་པས་བཟུང་དུ་གསོལ་ཞེས་པའི་རྗེས་ཟློས་ལན་གསུམ་བྱ་སྟེ། རྣམ་གྲངས་ཐ་མ་ལ་སློབ་དཔོན་གྱིས་ཞེས་བརྗོད་པར་བྱའོ། །
སྐབས་འདིའི་དཀོན་མཆོག་གསུམ་གྱི་མཚན་གཞི་གང་ཞེ་ན། སངས་རྒྱས་དཀོན་མཆོག་ནི་སངས་རྒྱས་སུ་བྱེད་པའི་ཆོས་མི་སློབ་པའི་ལམ་གྱི་བདེན་པ། ཆོས་དཀོན་མཆོག་ནི་མྱ་ངན་ལས་འདས་པ་སོ་སོར་བརྟགས་འགོག དགེ་འདུན་དཀོན་མཆོག་ནི་དགེ་འདུན་དུ་བྱེད་པའི་ཆོས་སློབ་པ་དང་མི་སློབ་པའི་ལམ་གྱི་བདེན་པ་སྟེ། མཛོད་ལས། གང་ཞིག་གསུམ་ལ་སྐྱབས་འགྲོ་དེ། །
སངས་རྒྱས་དགེ་འདུན་བྱེད་པའི་ཆོས། །
མི་སློབ་པ་དང་གཉིས་ཀ་དང་། །
མྱ་ངན་འདས་ལ་སྐྱབས་སུ་འགྲོ། །
ཞེས་སོ། །
གཉིས་པ་ནི། ཁ་ཅིག་འདིར། སྐྱབས་འགྲོ་ལན་གསུམ་སྔོན་དུ་བརྗོད་ནས་དེའི་འོག་ཏུ་དགེ་བསྙེན་དང་དགེ་ཚུལ་དུ་ཁས་བླངས་པའི་ཚིག་བརྗོད་པ་ནི་མི་འཐད་དེ། སྐྱབས་འགྲོ་ནི་མྱ་ངན་ལས་འདས་པའི་བསམ་པ་བརྟན་པོ་སྒྲུབ་བྱེད་ཡིན་ལ། དེ་ཡང་སྐྱབས་འགྲོ་དང་ཁས་ལེན་གྱི་ཚིག་རེ་རེ་ནས་སྤེལ་ནས་བརྗོད་ན་སྐྱེ་སླ་བའི་ཕྱིར། དང་པོ་གྲུབ་སྟེ། ཊཱི་ཀར་མྱ་ངན་ལས་འདས་པའི་བསམ་པ་བརྟན་པོ་མེད་པར་སྡོམ་པ་མི་སྐྱེ་བས་སྐྱབས་སུ་འགྲོ་བས་མྱ་ངན་ལས་འདས་པའི་བསམ་པ་བརྟན་པོ་སྒྲུབ་པར་བྱེད་དེ། ཇི་ལྟར་ཞེ་ན། རྐང་གཉིས་རྣམས་ཀྱི་མཆོག སངས་རྒྱས་ལ་སྐྱབས་སུ་མཆིའོ་ཞེས་བྱ་བ་འདིས་ནི་ལམ་ཉེ་བར་སྟོན་པར་མཛད་པ་ལ་ཡང་དག་པར་བརྟེན་པར་བྱེད། འདོད་ཆགས་དང་བྲལ་བ་རྣམས་ཀྱི་མཆོག ཆོས་ལ་སྐྱབས་སུ་མཆིའོ་ཞེས་བྱ་བ་འདིས་ནི་ཆོས་ཀྱི་མཆོག་མྱ་ངན་ལས་འདས་པ་ལ་ཡང་དག་པར་བརྟེན་པར་བྱེད། ཚོགས་རྣམས་ཀྱི་མཆོག་དགེ་འདུན་ལ་སྐྱབས་སུ་མཆིའོ་ཞེས་བྱ་བ་འདིས་ནི་མྱ་ངན་ལས་འདས་པའི་གྲོང་ཁྱེར་དུ་འགྲོ་བའི་ཟླ་གྲོགས་ལ་ཡང་དག་པར་བརྟེན་པར་བྱེད་པའི་ཕྱིར་ཏེ། མྱ་ངན་ལས་འདས་པའི་བསམ་པ་བརྟན་པོ་མེད་པར་སུ་ཡང་སྐྱབས་སུ་འགྲོ་བ་བསྒྲུབ་པར་མི་བྱེད་དོ་ཞེས་གསུངས་པའི་ཕྱིར། འོ་ན་བསྙེན་རྫོགས་ཀྱི་སྐབས་སུ་སྐྱབས་འགྲོ་མེད་པས་ངེས་འབྱུང་གི་བསམ་པ་གང་གིས་བསྒྲུབ་ཞེ་ན། བསྙེན་པར་རྫོགས་ཞེས་པའི་ཚིག་དེ་ཉིད་ཀྱིས་ངེས་འབྱུང་གི་བསམ་པ་རྟོགས་པར་བྱེད་དེ། བསྙེན་པར་རྫོགས་ཞེས་པའི་རྫོགས་པ་ནི་མྱ་ངན་ལས་འདས་པ་ཡིན་ལ། བསྙེན་པ་ནི་ཉེ་བའི་དོན་ཡིན་པའི་ཕྱིར། ཊཱི་ཀར་རྫོགས་པར་བསྙེན་པའི་དུས་ན་ནི་རྫོགས་པར་བསྙེན་ཞེས་པའི་སྒྲ་ཁོ་ན་ལས་མྱ་ངན་ལས་འདས་པའི་བསམ་པ་བརྟན་པོར་རྟོགས་པར་བྱ་སྟེ། འདི་ལྟར་རྫོགས་པར་བསྙེན་པ་ཞེས་བྱ་བ་ལ་རྫོགས་པ་ཞེས་བྱ་བ་ནི་གནོད་པ་ཐམས་ཅད་དང་བྲལ་བའི་དངོས་པོ་ལ་བྱ་སྟེ། མྱ་ངན་ལས་འདས་པ་ཡང་དེ་ལྟ་བུའི་རང་བཞིན་ཡིན་ནོ། །
བསྙེན་པ་ཞེས་བྱ་བ་ནི་ཉེ་བའི་ཚིག་ཡིན་ཏེ། དེའི་ཕྱིར་བསམ་པ་ཐམས་ཅད་ཀྱིས་མྱ་ངན་ལས་འདས་པ་དང་ཉེ་བར་གྱུར་པ་ནི་རྫོགས་པར་བསྙེན་པ་ཡིན་ནོ་ཞེས་གསུངས་པའི་ཕྱིར་རོ། །
འདུལ་འཛིན་ཁ་ཅིག་ན་རེ་སོ་ཐར་གྱི་སྡོམ་པ་སྐྱེ་བ་ལ་ངེས་འབྱུང་གི་བསམ་པ་མི་དགོས་ཏེ། འཆར་ཀ་དང་གཅུང་མཛེས་དགའ་བོ་གཉིས་སྟོན་པའི་ངོ་མ་ཆོགས་པར་རབ་ཏུ་བྱུང་ལ་ཀུན་དགའ་བོའི་དབོན་པོ་གཉིས་ལྟོ་ཕྱིར་དུ་རབ་ཏུ་བྱུང་བའི་ཕྱིར་དང་། སོ་ཐར་གྱི་སྡོམ་པ་ལེན་པའི་སྔ་རོལ་ཏུ་འཁོར་བ་ལས་ཡིད་འབྱུང་བའི་ལམ་གྱི་རིམ་པའང་མ་གསུངས་པའི་ཕྱིར་དང་། ད་ལྟའི་རབ་བྱུང་ཕལ་ཆེ་བ་ལ་སོ་ཐར་གྱི་སྡོམ་པ་མ་སྐྱེས་པར་ཐལ། ལེན་པའི་སྔ་རོལ་དུ་ངེས་འབྱུང་གིས་བསམ་པ་མེད་པའི་ཕྱིར། ཁྱབ་པ་ཁས་བླངས། འདོད་ན། སོ་ཐར་གྱི་སྡོམ་པའི་ཉམས་ལེན་བྱེད་མི་དགོས་པར་ཐལ་ལོ་ཞེས་ཟེར་རོ། །

དང་པོ་མི་འཐད་དེ། གང་ཟག་དེ་རྣམས་སྲིད་པ་ཐ་མ་པ་ཡིན་པས་ཐར་པ་ཆ་མཐུན་གྱི་དགེ་རྩ་དང་ལྡན་པས་ངེས་འབྱུང་གི་བསམ་པ་མེད་པར་མི་འགྲུབ་པའི་ཕྱིར་དང་། ཕྱོགས་སྔ་གཉིས་པ་ལྟར་ན། འདུལ་བ་མདོ་རྩས་དངོས་སུ་བསྟན་པའི་སོ་ཐར་གྱི་སྡོམ་པ་སྐྱེ་བ་ལ་ངེས་འབྱུང་གི་བསམ་པ་མི་དགོས་པར་ཐལ། དེ་ལེན་པའི་སྔ་རོལ་དུ་འཁོར་བ་ལ་ཡིད་འབྱུང་བའི་ལམ་གྱི་རིམ་པ་མ་གསུངས་པའི་ཕྱིར། འཁོར་གསུམ། གསུམ་པ་ལ། ད་ལྟའི་རབ་བྱུང་སྒྲུབ་པའི་དུས་སུ་མཁན་པོས་འཁོར་བའི་ཉེས་དམིགས་དང་ཐར་པའི་ཕན་ཡོན་བཤད་པ་དོན་མེད་པར་ཐལ། མཁན་པོས་དེ་ལྟར་བཤད་ཀྱང་བསྒྲུབ་བྱ་རྣམས་ཀྱི་རྒྱུད་ལ་ངེས་འབྱུང་གི་བསམ་པ་མི་སྐྱེ་བའི་ཕྱིར། རྟགས་ཁས་བླངས། སོ་ཐར་གྱི་སྡོམ་པ་མ་སྐྱེས་ན་ཉམས་ལེན་མི་དགོས་པར་ཐལ། ཞེས་པ་ཡང་མ་ངེས་པ་ཡིན་ཏེ། མ་སྐྱེས་བ་ལྟུང་བ་ལ་སྦྱར་ན་ཉེས་བྱས་སུ་གསུངས་པའི་ཕྱིར། སྐྱབས་འགྲོ་མ་བྱས་པར་དགེ་ཚུལ་གྱི་སྡོམ་པ་སྐྱེ་བར་ཐལ། མྱང་འདས་ཀྱི་བསམ་པ་མེད་པར་དགེ་ཚུལ་གྱི་སྡོམ་པ་སྐྱེ་བའི་ཕྱིར། རྟགས་ཁས་བླངས། ཁྱབ་སྟེ། ཊཱི་ཀར་སྐྱབས་སུ་འགྲོ་བ་ནི་མྱ་ངན་ལས་འདས་པའི་བསམ་པ་བརྟན་པོ་སྒྲུབ་པར་བྱེད་ཅེས་གསུངས་པའི་ཕྱིར། རང་ལུགས་ནི་སོ་ཐར་གྱི་སྡོམ་པ་སྐྱེ་བ་ལ་ངེས་འབྱུང་གི་བསམ་པ་དགོས་ཏེ། ཊཱི་ཀར་མྱ་ངན་ལས་འདས་པའི་བསམ་པ་བརྟན་པོ་མེད་པར་སྡོམ་པ་མི་སྐྱེ་ཞེས་གསུངས་ཞིང་། གཞི་འགྲེལ་ལས་ཀྱང་དེ་དང་མཐུན་པར་བཤད་ལ། ཕྲན་ཚེགས་འགྲེལ་པ་ལས་ཐར་བའི་བསམ་པ་མེད་པར་སྡོམ་པ་མི་སྐྱེ་ཞེས་གསུངས་པའི་ཕྱིར་དང་། མཛོད་འགྲེལ་ལས། ཕྱི་རོལ་པ་རྣམས་ལ་ཡང་དག་པར་བླངས་པའི་ཚུལ་ཁྲིམས་མེད་དམ་ཞེ་ན། ཡོད་མེད་ཀྱི་སོ་སོར་ཐར་པའི་སྡོམ་པ་ནི་མ་ཡིན་ཏེ། ཅིའི་ཕྱིར་ཞེ་ན། དེ་ནི་སྲིད་པ་ལ་བརྟེན་པའི་ཕྱིར། གཏན་ཏུ་སྡིག་པ་ལས་སོ་སོར་ཐར་པ་བྱེད་པ་མ་ཡིན་ནོ་ཞེས་གསུང་སོ། དེང་སང་ཁ་ཅིག་དགེ་བསྙེན་གྱི་སྡོམ་པ་ལ་སོགས་པ་གསུམ་ཀ་ལ་འཇིགས་སྐྱོབ། ལེགས་སྨོན། ངེས་འབྱུང་གི་ཚུལ་ཁྲིམས་གསུམ་གསུམ་ཡོད་མོད་ཀྱི། སྔར་གྱི་ལུང་དེ་དག་དང་མི་འགལ་ཏེ། རྒྱུ་དུས་ཀྱི་ཀུན་སློང་གི་སྒོ་ནས་འཇིགས་སྐྱོབ་སོགས་གསུམ་དུ་ཕྱེ་ཡང་དེ་དུས་ཀྱི་ཀུན་སློང་ལ་ངེས་འབྱུང་གི་བསམ་པ་ངེས་པར་དགོས་པའི་ཕྱིར་ཞེས་གསུང་པ་ནི་མི་འཐད་དེ། འཇིགས་སྐྱོབ་ཀྱི་ཚུལ་ཁྲིམས་ཀྱི་མཚན་གཞི་དེ་ཆོས་ཅན། འཇིགས་སྐྱོབ་ཀྱི་ཚུལ་ཁྲིམས་མ་ཡིན་པར་ཐལ། ངེས་འབྱུང་གི་ཚུལ་ཁྲིམས་ཡིན་པའི་ཕྱིར། གཏན་ཚིགས་ཁས་བླངས་ཏེ། མྱང་འདས་ཀྱི་བསམ་པ་བརྟན་པོས་ཀུན་ནས་བསླངས་པའི་ཚུལ་ཁྲིམས་ཡིན་པའི་ཕྱིར། གཞན་ཡང་དགེ་ཚུལ་དང་དགེ་སློང་གི་སྡོམ་པའི་དེ་དུས་ཀྱི་ཀུན་སློང་ཡིན་ན་དགེ་བ་ཡིན་པས་ཁྱབ་སྟེ། མཛོད་ལས། དགེ་བ་བཅུ་ཡི་བར་དག་དང་། །
སེམས་པ་ཅིག་ཆར་ལྷན་ཅིག་འབྱུང་། །
ཞེས་དང་། །
དེའི་རང་འགྲེལ་དུ། མི་དགེ་བ་དང་ལུང་མ་བསྟན་གྱི་སེམས་ལ་གནས་ནས་དགེ་ཚུལ་དང་དགེ་སློང་གི་སྡོམ་པ་ལེན་པར་བཤད་པའི་ཕྱིར་དང་། རབ་ཏུ་འཇུག་བྱེད་དགེ་སོགས་ལས། །
རྗེས་འཇུག་བྱེད་ཀྱང་རྣམ་གསུམ་འགྱུར། །
ཞེས་རྒྱུ་དུས་དང་དེ་དུས་ཀྱི་ཀུན་སློང་ལ་མུ་དགུ་གསུངས་པའི་ཕྱིར་དང་། དགེ་ཚུལ་གྱི་སྡོམ་པ་སྐྱེ་བའི་རྒྱུ་ཚོགས་ཚང་ནས་སྐྱེ་བ་ལ་མངོན་དུ་ཕྱོགས་པའི་ཚེ་དགེ་ཚུལ་གྱི་སྡོམ་པ་གཟུགས་ཅན་སྐྱེ་བ་ལ་མི་དགེ་བ་དང་ལུང་མ་བསྟན་གྱི་སེམས་གང་གིས་ཀྱང་གེགས་བྱེད་མི་ནུས་པའི་ཕྱིར་ཏེ། མ་ཚང་མེད་རྒྱུ་དེ་ལ་ནི། །

འབྲས་བུ་གང་གིས་བཟློག་པར་བྱེད། །
ཅེས་གསུངས་པ་ལྟར་རོ། །
རྗེ་བླ་མའི་ཞལ་སྔ་ནས། སྤྱིར་རིགས་བདུན་ཀ་ལ་འཇིགས་སྐྱོབ་ལ་སོགས་པ་གསུམ་གསུམ་ཡོད་མོད་ཀྱི། དང་པོ་གཉིས། སོ་ཐར་གྱི་སྡོམ་པ་མ་ཡིན་ཏེ། མྱང་འདས་ཀྱི་བསམ་པས་མ་ཟིན་པའི་ཕྱིར། མདོ་རྩ་ནས་དངོས་སུ་བསྟན་པའི་དགེ་བསྙེན་གྱི་སྡོམ་པ་སོགས་ཀྱང་མ་ཡིན་ཏེ། མྱ་ངན་ལས་འདས་པའི་བསམ་པ་བརྟན་པོས་མ་ཟིན་པའི་ཕྱིར། ཁྱབ་པ་ཡོད་དེ། མདོ་རྩ་ནས་དངོས་སུ་བསྟན་པའི་སྡོམ་པ་ཐམས་ཅད་ངེས་འབྱུང་གི་ཚུལ་ཁྲིམས་ཀྱི་དབང་དུ་བྱས་པ་ཡིན་པའི་ཕྱིར་ཏེ། ངེས་པར་འབྱུང་བའི་ཚུལ་ཁྲིམས་ཀྱི་དབང་དུ་བྱས་ཏེ་ཞེས་གསུངས་པའི་ཕྱིར། སྔར་གྱི་ལུང་འདི་དག་བྱ་བ་འདིའི་དབང་དུ་བྱས་པ་ཡིན་ནོ། འཇིགས་སྐྱོབ་དང་ལེགས་སྨོན་གཉིས་ཀྱང་ནམ་ཞིག་མྱང་འདས་ཀྱི་བསམ་པས་ཟིན་པའི་ཚེ། སོ་ཐར་དང་ངེས་འབྱུང་གི་ཚུལ་ཁྲིམས་སུ་གནས་འགྱུར་བ་ཡིན་ནོ་ཞེས་གསུངས་པ་ནི། རྗེ་བཙུན་ས་སྐྱ་པ་རྣམས་ཀྱི་དགོངས་པ་དཔྱིས་ཕྱིན་པའོ། །
དགེ་བསྙེན་བསྒྲུབས་ནས་དེའི་འོག་ཏུ་བསླབ་པ་བརྗོད་པར་བྱའོ། །
དགེ་ཚུལ་དུ་སྒྲུབ་པ་ལ་དགོས་དོན་དང་བསྡུས་དོན་གཉིས་ལས། དང་པོ་ནི། དེ་ལ་དགོས་པ་ཡོད་དེ། དགེ་ཚུལ་གྱི་སྡོམ་པ་སྐྱེ་བ་དང་། བསྙེན་རྫོགས་ཀྱི་སྣོད་རུང་དུ་འགྱུར་བ་དང་། མཐར་མྱང་འདས་ཐོབ་པར་འགྱུར་བའི་ཕྱིར་རོ། །
གཉིས་པ་ལ་བཞི་ཏེ། ཡུལ་གང་ལ། རྟེན་གང་གིས། དངོས་པོ་གང་། ཚུལ་ཇི་ལྟར་སྦྱིན་པའོ། །
དང་པོ་ནི། ཕུན་སུམ་ཚོགས་པ་གསུམ་དང་ལྡན་པའི་བསྒྲུབ་བྱ་ལ་སྟེ། དེ་ཡང་ལུས་ཕུན་སུམ་ཚོགས་པ་ནི་ལོ་བདུན་ལོན་ཞིང་བྱ་རོག་སྐྲོད་ནུས་པའམ་བསམ་པའི་སྒོ་ནས་ལོ་བདུན་ལོན་པར་འདུ་ཤེས་པའོ། །
རྟགས་ཕུན་སུམ་ཚོགས་པ་ནི་སྐྲ་དང་ཁ་སྤུ་བྲེགས་པ་སོགས་ཁྱིམ་པའི་རྟགས་སྤངས་ཤིང་རབ་ཏུ་བྱུང་བའི་རྟགས་དང་ལྡན་པའོ། །
བསམ་པ་ཕུན་སུམ་ཚོགས་པ་ནི་སྡོམ་པ་ལེན་འདོད་དང་ཐོབ་ཤེས་དང་ངེས་འབྱུང་གི་བསམས་པ་དང་ལྡན་པའོ། །
སྡོམ་པ་སྐྱེ་བ་ལ་བསམ་པ་དེ་གསུམ་དགོས་ཏེ། བཞད་གད་ཀྱི་དངོས་པོས་ནི་གང་གིར་ཡང་མི་འགྱུར་རོ་ཞེས་གསུངས་པའི་ཕྱིར་དང་། སྡོམ་པ་ཐོབ་པར་ཤེས་པའི་ཡུལ་ལ་ལེན་འདོད་སྐྱེ་བར་ལྟར་མི་ཐོབ་པར་ཤེས་པའི་ཡུལ་ལས་དེ་མི་སྐྱེ་བ་ཡིན་པའི་ཕྱིར་དང་། ངེས་པར་འབྱུང་བའི་ཚུལ་ཁྲིམས་ཀྱི་དབང་དུ་བྱས་ཏེ་ཞེས་གསུངས་པའི་ཕྱིར། གཉིས་པ་ནི། བསྙེན་པར་རྫོགས་པའི་སྡོམ་པ་རྣམ་དག་དང་ལྡན་པ། ལྟ་བ་དང་མཚན་མཐུན་པ། ཐ་སྙད་གསུམ་དང་ལྡན་པ། ལུས་ཐ་མལ་དུ་གནས་པ། ས་རང་བཞིན་དུ་གནས་པ། མཚམས་ནང་ན་གནས་པ། དགེ་ཚུལ་གྱི་སྡོམ་པ་འབོགས་པའི་ཆོ་ག་ལ་མཁས་པའོ། །
གསུམ་པ་ནི་དགེ་ཚུལ་གྱི་སྡོམ་པའོ། །
བཞི་པ་ལ་གསུམ་ལས། སྦྱོར་བ་ནི། བར་ཆར་དྲི་བ་དང་། དགེ་བསྙེན་དུ་བསྒྲུབ་པ་དང་། བར་མ་རབ་བྱུང་དུ་བསྒྲུབ་པའོ། །
དངོས་གཞི་ནི། སྐྱབས་སུ་འགྲོ་བའི་ཚིག་རྩོམ་པ་དང་། དགེ་ཚུལ་ཉིད་དུ་ཁས་བླང་བའི་ཚིག་བྱའོ་ཞེས་པ་སྟེ་དགེ་བསྙེན་གྱི་སྐབས་དང་འདྲའོ། །
མཇུག་ནི་དུས་གོ་དང་བསླབ་པ་བརྗོད་པ་གཉིས་ལས། དང་པོ་ལ་ཡང་དགོས་དོན་དང་། བསྡུས་དོན་གཉིས། དང་པོ་ནི། དེ་ལ་དགོས་པ་ཡོད་དེ། སྡོམ་པ་ཐོབ་དུས་རྟོགས་ནས་རྒན་གཞོན་གྱི་བསྙེན་བཀུར་ཚུལ་བཞིན་དུ་བྱེད་པར་འགྱུར་བའི་དགོས་པ་ཡོད་པའི་ཕྱིར། གཉིས་པ་ལ་བཞི་སྟེ། ཡུལ་གང་ལ། རྟེན་གང་གིས། དངོས་པོ་གང་། ཚུལ་ཇི་ལྟར་བརྗོད་པའོ། །
དང་པོ་ནི། དགེ་ཚུལ་གྱི་སྡོམ་པ་ཐོབ་མ་ཐག་པ་དེ་ལའོ། །

འོ་ན་དེའི་འོག་ཏུ་བསླབ་པ་བརྗོད་པ་ཁས་བླངས་པའི་ཚུལ་གྱིས་བྱའོ་ཞེས་པ་དང་འགལ་ལོ་ཞེ་ན། མི་འགལ་ཏེ། དེ་ལྟར་གསུངས་པ་དེ་ནི་སྡོམ་པ་གསུམ་སྔ་མ་སྔ་མའི་མཇུག་ཐོག་དེ་མ་ཐག་ཏུ་ཕྱི་མ་ཕྱི་མ་ལེན་པའི་དབང་དུ་བྱས་ནས་གསུངས་པའི་ཕྱིར། གཉིས་པ་ནི། དགེ་ཚུལ་གྱི་སློབ་དཔོན་ལས་གཞན་པའི་དགེ་སློང་ཞིག་གིས་བརྗོད་པར་བྱ་སྟེ། བསླབ་པ་བརྗོད་པའི་སྔར་གྲིབ་ཚོད་འཇལ་པའི་ཆེད་དུ་སྟན་ལས་ལྡང་དུ་མི་རུང་བའི་ཕྱིར། གསུམ་པ་ནི། གསུང་རབ་ལས་གྲིབ་ཚོད་དང་། ཉིན་མཚན་གྱི་ཆ་དང་། ཚེས་གྲངས་དང་། ཟླ་བའི་ངོ་དང་། དུས་ཚོད་རྣམས་བརྗོད་པར་བཤད་ལ། ད་ལྟའི་ཕྱག་ལེན་པ་ཁ་ཅིག་ཟླ་བ་དངོས་རབ་འབྲིང་ཐ་མ་ལོ་རྣམས་བརྗོད་དགོས་ཏེ། ལོ་བརྗོད་པ་དགེ་ཚུལ་གྱི་ལོ་དྲི་བ་ལས་བཤད་ཅེས་གསུངས་ཀྱང་མི་འཐད་དེ། ཟླ་བ་དངོས་མ་བརྗོད་ཀྱང་གསུང་རབ་ལས་བཤད་པ་ལྟར་བརྗོད་པས་ཀྱང་བསླབ་པ་རྒན་གཞོན་རྟོགས་པར་འགྱུར་བའི་ཕྱིར་དང་། དགེ་ཚུལ་གྱིས་ལོ་དྲི་བ་ལས། ལོ་རྒན་གཞོན་བརྩི་བའི་ཚུལ་ཙམ་བཤད་ཀྱི། དུས་གོའི་རྣམ་གཞག་ཅུང་ཟད་ཀྱང་མ་བཤད་པའི་ཕྱིར། བཞི་པ་ནི། ཁ་ཅིག་འདུལ་བའི་མདོ་དང་ཀརྨ་ཤ་ཏཾ་ལས་ཕྲ་རིམ་ནས་བརྗོད་པར་གསུངས་ཀྱང་རགས་རིམ་ནས་བརྗོད་དགོས་ཏེ། གཞི་འགྲེལ་ལས་དེ་ལྟར་གསུངས་པའི་ཕྱིར་དང་། རགས་རིམ་ནས་བརྗོད་ན་འཆད་ཉན་སླ་བའི་ཕྱིར་ཟེར་བ་མི་འཐད་དེ། ལུང་ལས་ཕྲ་རིམ་ནས་བརྗོད་པར་གསུངས་པའི་ཕྱིར་ན་གསུང་པ་པོ་མི་མཁས་པའི་སྐྱོན་ཡོད་པའི་ཕྱིར། རང་ལུགས་ནི། ལུང་ལས་གསུངས་པ་ལྟར་ཕྲ་རིམ་ནས་བརྗོད་དགོས་སོ། །
གཞི་འགྲེལ་ལས་གསུངས་པ་ནི་བརྗོད་བྱའི་དངོས་པོ་བསྟན་པ་ཡིན་གྱི་བརྗོད་ཚུལ་བསྟན་པ་ནི་མ་ཡིན་ནོ་ཞེས་གསུང་ངོ་། །
གཉིས་པ་བསླབ་པ་བརྗོད་པ་ནི་གོ་སླའོ། །
དེ་ནི་སློབ་དཔོན་ཡིན་ནོ་ཞེས་སོགས་ཀྱི་སྐབས་སུ། བླ་མའི་རྣམ་གཞག་ལ་གསུམ་སྟེ། བླ་མ་རྣམས་ཀྱི་དབྱེ་བ། བླ་མར་གྱུར་པའི་དུས། མཚན་ནས་སྨོས་པའི་རིམ་པའོ། །
དང་པོ་ནི། སློབ་དཔོན་ལ་ལྔ་ཡོད་དེ། དགེ་ཚུལ་གྱི་སྡོམ་པ་སྦྱིན་པའི་སློབ་དཔོན། གསང་སྟེ་སྟོན་པའི་སློབ་དཔོན། ལས་ཀྱི་སློབ་དཔོན། གནས་སྦྱིན་པའི་སློབ་དཔོན། ཀློག་པའི་སློབ་དཔོན་ནོ། །
དེ་ཡང་གཞུང་གི་འབྲུ་དང་སྦྱར་ན། བསྒྲུབ་བྱ་ལ་ཆོ་གའི་སྒོ་ནས་དགེ་ཚུལ་གི་སྡོམ་པ་སྦྱིན་པར་བྱེད་པའི་དགེ་སློང་དེ་ནི་བསྒྲུབ་བྱ་དེའི་དགེ་ཚུལ་གྱི་སློབ་དཔོན་ཡིན་ནོ། །
བསྒྲུབ་བྱའི་བར་ཆད་ཀྱི་ཆོས་རྣམས་ལྐོག་ཏུ་གསང་སྟེ་དྲི་བར་བྱེད་པའི་དགེ་སློང་དེ་ནི་བསྒྲུབ་བྱ་དེའི་གསང་སྟེ་སྟོན་པའི་སློབ་དཔོན་དང་། དགེ་འདུན་གྱི་དབུས་སུ་བསྙེན་པར་རྫོགས་པའི་གསོལ་བཞིའི་ལས་བྱེད་པའི་དགེ་སློང་དེ་ནི་དེའི་ལས་ཀྱི་སློབ་དཔོན་དང་། བསྒྲུབ་བྱའི་གནས་མེད་ཀྱི་ཉེས་པ་འགོག་པར་བྱེད་པའི་དགེ་སློང་དེ་ནི་དེའི་གནས་སྦྱིན་པའི་སློབ་དཔོན་དང་། བསྒྲུབ་བྱ་ལ་བདེ་བར་གཤེགས་པའི་བཀའ་ཀློག་པར་བྱེད་པའི་དགེ་སློང་དེ་ནི་དེའི་ཀློག་པའི་སློབ་དཔོན་ཡིན་ནོ། །
ཅིའི་ཕྱིར་སློབ་དཔོན་ལྔར་བཤད་ཅེ་ན། སྡོམ་པ་ཐོབ་པར་བྱེད་པ་དང་། མི་ཉམས་པར་བསྲུང་བར་བྱེད་པ་དང་། ཆོས་ཤེས་པར་བྱེད་པ་དང་གསུམ་གྱི་དབང་དུ་བྱས་ནས་ལྔར་གཞག་པ་ཡིན་ཏེ། དང་པོ་ནི། དགེ་ཚུལ་གྱི་སྡོམ་པ་ཐོབ་པར་བྱེད་པ་དང་། གསང་སྟོན་ནི་བསྙེན་རྫོགས་ཀྱི་སྡོམ་པ་བརྒྱུད་ནས་ཐོབ་པར་བྱེད་ཅིང་། ལས་སློབ་ནི་བསྙེན་རྫོགས་ཀྱི་སྡོམ་པ་དངོས་སུ་ཐོབ་པར་བྱེད་པ་དང་། གནས་སྦྱིན་པ་ནི་མི་ཉམས་པར་སྲུང་བར་བྱེད་པ་དང་། ཀློག་པའི་སློབ་དཔོན་ནི་ཆོས་ཤེས་པར་བྱེད་པ་ཡིན་པའི་ཕྱིར་རོ། །

གཉིས་པ་ནི། དོན་གྲུབ་ན་གྱུར་པ་ཉིད་དོ་ཞེས་པ་སྟེ། སློབ་མའི་དགོས་པ་གང་གིས་སློབ་དཔོན་དུ་འགྱུར་བའི་དོན་ཏེ་དགོས་པ་གྲུབ་ཅིང་རྫོགས་པ་ན་སློབ་དཔོན་དུ་གྱུར་པ་ཉིད་ཡིན་ཏེ། དེར་འགྱུར་བའི་རྒྱུ་མཐར་ཐུག་པ་ཡིན་པའི་ཕྱིར། དཔེར་ན་དགེ་ཚུལ་གྱི་སྡོམ་པ་སྐྱེས་པ་ན་དེའི་སློབ་དཔོན་དུ་འགྱུར་བ་བཞིན་ནོ། །
ཁ་ཅིག་བསྒྲུབ་བྱའི་རྒྱུད་ལ་བསྙེན་རྫོགས་ཀྱི་སྡོམ་པ་སྐྱེས་པ་ན་དེའི་གསང་སྟེ་སྟོན་པའི་སློབ་དཔོན་དུ་འགྱུར་བ་ཡིན་ཏེ། མ་ཐོབ་པ་ཐོབ་པར་བྱེད་པའི་སློབ་དཔོན་ཡིན་པའི་ཕྱིར་ཏེ། ཊཱི་ཀར་གལ་ཏེ་གསང་སྟེ་སྟོན་པའི་དགོས་པ་ཡོངས་སུ་རྫོགས་པ་ནི། གསང་སྟེ་སྟོན་པའི་སློབ་དཔོན་དུ་འགྱུར་བ་ཡིན་ནོ་ཞེས་གསུངས་པའི་ཕྱིར་ཞེས་པ་མི་འཐད་དེ། གསང་སྟོན་གྱིས་བསྒྲུབ་བྱ་ལ་བར་ཆད་དྲིས་ནས་བར་ཆད་མེད་པར་རྟོགས་པ་དེ་དགོས་པ་ཡིན་ལ། དེ་ལ་བརྟེན་ནས་སྡོམ་པ་སྐྱེས་པ་དེ་དགོས་པའི་ཡང་དགོས་པ་ཡིན་པས། དགོས་པ་དང་དགོས་པའི་དགོས་པ་མ་ཕྱེད་པའི་སྐྱོན་ནོ། །
རང་ལུགས་ནི། གསང་སྟེ་སྟོན་པའི་དགེ་སློང་དེས་བསྒྲུབ་བྱ་ལ་བར་ཆད་དྲིས་ནས་བར་ཆད་ཀྱིས་དག་པར་རྟོགས་པ་ན་བསྒྲུབ་བྱ་དེའི་གསང་སྟེ་སྟོན་པའི་སློབ་དཔོན་དུ་འགྱུར་བ་ཡིན་ཏེ། སྔར་གྱི་ཊཱི་ཀའི་ལུང་དེ་ཉིད་དང་། འགྲེལ་ཆུང་ལས། གསང་སྟེ་སྟོན་པ་ནི་བར་ཆད་དྲིས་ནས་འགྱུར་ཞེས་དང་། ཤེས་རབ་བྱེད་པར་གསང་སྟེ་སྟོན་པའི་སློབ་དཔོན་ནི་བར་ཆད་དྲི་བའི་ལས་བྱས་ཟིན་ནས་གསང་སྟེ་སྟོན་པའི་སློབ་དཔོན་དུ་འགྱུར་རོ་ཞེས་གསུངས་པའི་ཕྱིར་རོ། །
ཁ་ཅིག་འོང་བ་ཞུས་པ་ན་འགྱུར་རོ་ཞེས་གསུངས་ཏེ། འདི་དང་ཁྱད་ཆེར་མི་སྣང་ངོ་། །
གསང་སྟོན་ལ་རྒྱས་བཤད་མེད་པས་འདིར་སྨོས་པ་ཡིན་ནོ། །
འོ་ན་སློབ་དཔོན་དུ་འགྱུར་བའི་དོན་གྲུབ་ན་སློབ་དཔོན་དེ་དང་དེར་འགྱུར་བ་ཡིན་ན། མཁན་པོར་འགྱུར་བའི་དུས་ཡང་དེ་དང་འདྲའམ་ཞེ་ན་མི་འདྲ་སྟེ། མཁན་པོར་གསོལ་བ་ལན་གསུམ་བཏབ་ནས། མཁན་པོར་ཁས་བླངས་པ་ན་མཁན་པོ་དེར་གྱུར་པ་ཡིན་ནོ། །
དེ་ཉིད་རྒྱས་པར་བཤད་པ་ལ་གསུམ་སྟེ། ཐོབ་པར་བྱེད་པའི་བླ་མར་འགྱུར་བའི་དུས་དང་། མི་ཉམས་པར་བསྲུང་བའི་དང་། ཆོས་ཤེས་པར་བྱེད་པའི་བླ་མར་འགྱུར་བའི་དུས་སོ། །
དང་པོ་ལ་གཉིས་ལས། དང་པོ་སློབ་དཔོན་དུ་འགྱུར་བའི་དུས་ནི། དགེ་ཚུལ་དུ་སྒྲུབ་པ་ལ་བརྗོད་པ་གསུམ་ཡོད་པའི་ཐ་མ་གང་ཡིན་པའི་ཆ་གསུམ་པ་ལ་དགེ་ཚུལ་གྱི་སྡོམ་པ་སྐྱེས་པ་ལས་དགེ་ཚུལ་གྱི་སློབ་དཔོན་དུ་འགྱུར་བའི་དོན་གྲུབ་པ་དང་། དགེ་སློང་དུ་སྒྲུབ་པའི་ཚེ་བརྗོད་པ་གསུམ་གྱི་ཐ་མ་གང་ཡིན་པའི་ཆ་གསུམ་པ་ལ་དགེ་སློང་གི་སྡོམ་པ་སྐྱེས་པས་ལས་ཀྱི་སློབ་དཔོན་དུ་འགྱུར་བའི་དོན་གྲུབ་པ་སྟེ། དཔེར་ན་དགེ་ཚུལ་དུ་བསྒྲུབ་པ་ན་གཞན་བརྗོད་པའི་དུས་སུ་དགེ་ཚུལ་གྱི་སྡོམ་པ་སྐྱེས་པས་དགེ་ཚུལ་དུ་གྱུར་པ་བཞིན་ནོ། །
དགེ་ཚུལ་གྱི་ཆོ་ག་ལ་ཆ་གསུམ་ནི། སྐྱབས་བརྗོད། བདག་བརྗོད། གཞན་བརྗོད་པ་དང་གསུམ་ཡིན་ལ། བསྙེན་རྫོགས་ཀྱི་སྐབས་སུ་ཆ་གསུམ་ནི། ངོ་བོ་བརྗོད་པ། བྱ་བ་བརྗོད་པ། བྱེད་པ་བརྗོད་པ་གསུམ་སྟེ་ལས་ཆོག་ལས་ཤེས་པར་བྱའོ། །
གཉིས་པ་མཁན་པོར་འགྱུར་བའི་དུས་ནི་གཞན་བརྗོད་པའི་དུས་འདིར་མཁན་པོར་འགྱུར་བའི་དོན་གྲུབ་པ་ཡིན་ནོ། །
གང་གི་གཞན་བརྗོད་པ་ཡིན་ཞེ་ན། ཆ་ཐ་མའི་གཞན་བརྗོད་པ་སྟེ། མཁན་པོ་མཛད་དུ་གསོལ་ཞེས་པའི་ཚིག་རྫོགས་ནས། མཁན་པོ་མཁན་པོས་ཞེས་པའི་དུས་སུ་མཁན་པོར་འགྱུར་བའི་དོན་གྲུབ་པ་ཡིན་ནོ། །

དེས་ན་རྣམ་གྲངས་ཐ་མ་ལ་གཞན་བརྗོད་པ་ན། བཙུན་པ་མཁན་པོས་ཞེས་པ་དང་། སློབ་དཔོན་མཁན་པོས་ཞེས་མི་བརྗོད་པར། མཁན་པོ་མཁན་པོས་ཞེས་བརྗོད་པའི་རྒྱུ་མཚན་ཡང་དེ་ཡིན་ནོ། །
གཉིས་པ་ནི། གནས་སྦྱིན་པའི་སློབ་དཔོན་ནི། དུས་ཞག་གཅིག ཆེད་དུ་བྱ་བ་གནས་ཀྱི་སློབ་དཔོན་དུ་འཛིན་པ་ཉིད་ཀྱི་ཕྱིར། མཚམས་ནང་གཅིག་ཏུ་ཉེ་བར་གནས་པ་མཐར་ཐུག་པ་སྟེ་ཞག་ཕྱི་མའི་སྐྱ་རེངས་ཤར་བ་ན་དེར་འགྱུར་རོ། །
གསུམ་པ་ནི། ཀློག་པའི་སློབ་དཔོན་ནི་དངོས་པོ་སངས་རྒྱས་ཀྱི་བཀའ་ཚིགས་སུ་བཅད་པ་གཅིག་གམ་དེའི་ཚད་ཀྱི་རྐྱང་པ་གང་ཡང་རུང་བ། ཀུན་སློང་དཔོན་སློབ་ཀྱི་འདུ་ཤེས་ཉེ་བར་གཞག་པའི་སྒོ་ནས། བྱ་བ་སློབ་དཔོན་གྱིས་བརྗོད་པའི་རྗེས་སུ་སློབ་མས་ལན་གསུམ་བཟླས་ན་ཀློག་པ་མཐར་ཐུག་བས་ཀློག་པའི་སློབ་དཔོན་དུ་འགྱུར་རོ། །
གསུམ་པ་མཚན་ནས་སྨོས་པའི་རིམ་པ་ནི། མཁན་སློབ་དེ་གཉིས་ལ་མཁན་པོ་དང་སློབ་དཔོན་ཞེས་པ་ལས་གཞན་བཙུན་པ་ཞེས་སོགས་ཉེ་བར་མི་བརྗོད་དོ། །
མཁན་པོ་དང་སློབ་དཔོན་དེ་ལས་གཞན་པའི་གང་ཟག་ལ་མཁན་པོ་དང་སློབ་དཔོན་ཞེས་པའི་མིང་གིས་བརྗོད་པར་མི་བྱའོ། །
མཁན་པོའི་མཚན་བརྗོད་པའི་ཚེ་དོན་གྱི་སླད་དུ་མཚན་ནས་སྨོས་ཏེ་ཞེས་བྱ་བ་དང་བཅས་པ་མ་སྨྲས་པར་མཁན་པོའི་མིང་འབའ་ཞིག་མི་གཟུང་ངོ་། །
གཞན་ཡང་རྒན་པ་ལ་བཙུན་པ་དང་། གནས་བརྟན་དང་། ཚེ་དང་ལྡན་པ་ཞེས་པའི་ཉེ་ཚིག་གི་བརྗོད་པར་བྱ། བཙུན་པ་ཞེས་པ་ནི་སངས་རྒྱས་ཀྱི་ཉེ་ཚིག་ཏུ་ཡང་རུང་ལ། གནས་བརྟན་དང་ཚེ་དང་ལྡན་པ་ནི་མཉམ་པ་དང་གཞོན་པ་ལ་ཡང་རུང་ཞིང་། ཚེ་དང་ལྡན་པ་ནི་ཁྱིམ་པ་ལ་ཡང་རུང་ངོ་། །
གཞན་ཡང་དགེ་བའི་བཤེས་གཉེན་ལ་སོགས་པ་ཉེ་ཚིག་གིས་བརྗོད་པ་ཡང་ཆོས་དང་མཐུན་ནོ། ༈ །གཉིས་པ་ཚིག་ཕྱི་མ་བསྙེན་རྫོགས་སུ་བསྒྲུབ་པ་ནི། དགེ་འདུན་ལས་བསྙེན་པར་རྫོགས་པར་བྱའོ་ཞེས་པའི་སྐབས་སུ། དགོས་དོན་དང་། བསྡུས་དོན་གཉིས་ལས། དང་པོ་ནི། བསྙེན་རྫོགས་ཀྱི་ཆོ་ག་བྱས་པ་ལ་དགོས་པ་ཡོད་དེ། བསྒྲུབ་བྱ་ལ་བསྙེན་རྫོགས་ཀྱི་སྡོམ་པ་སྐྱེ་བ་དང་། མཆོག་ཏུ་དགའ་བའི་ཆོས་ཐོབ་པ་ལ་སོགས་པ་ཕན་ཡོན་བཅུ་ཐོབ་པ་ལ་སོགས་ཀྱི་ཆེད་ཡིན་པའི་ཕྱིར་རོ། །
གཉིས་པ་ལ། ཡུལ་གང་ལས། རྟེན་གང་གིས། དངོས་པོ་གང་ཞིག ཆོ་ག་གང་གིས་ནོད་པའོ། །
དང་པོ་ནི། ཉེས་མེད་ཕུན་ཚོགས་ཀྱི་དབང་དུ་བྱས་ནས་མཁན་པོར་འོས་པ་དང་། སློབ་དཔོན་དུ་འོས་པ་གཉིས་དང་། དགེ་འདུན་ཆོས་གསུམ་ལྡན་ལས་ཐོབ་དགོས་ལ། མཁན་པོ་དང་གསང་སྟོན་མེད་པར་མི་སྐྱེ་བ་ནི་མ་ཡིན་ཏེ། དེ་དང་ལྡན་པའི་ལྟར་མཁན་པོ་མེད་པ་ཉིད་ལ་ཡང་ངོ་ཞེས་དང་། མཁན་པོར་མ་གསོལ་བར་ཡང་ངོ་ཞེས་དང་། བར་ཆད་མ་དྲིས་པར་ཡང་ངོ་ཞེས་གསུངས་པའི་ཕྱིར། དགེ་འདུན་ཆོས་གསུམ་ལྡན་ནི། གྲངས་ཚང་བ། ཁ་སྐོང་གི་ཆོས་དང་ལྡན་པ། མི་མཐུན་པ་གཉིས་དང་བྲལ་བའོ། གཉིས་པ་རྟེན་ནི་ལུས་ཕུན་ཚོགས། བསམ་པ་ཕུན་ཚོགས། རྟགས་ཕུན་ཚོགས་གསུམ་དང་ལྡན་པ་སྟེ། དང་པོ་ནི། སྐྱེས་ནས་ལོ་ཉི་ཤུ་ལོན་པའམ། ལོན་པར་འདུ་ཤེས་པ་བར་ཆད་དང་བྲལ་བའོ། །
གཉིས་པ་ནི། ལེན་པར་འདོད། ཐོབ་པར་ཤེས། མྱང་འདས་ཀྱི་བསམ་པ་དང་ལྡན་པའོ། །
གསུམ་པ་ནི། ལུས་བྱི་བྱད་ཀྱི་རྟགས། གོས་ཀྱི་རྟགས། སྣོད་སྤྱད་ཀྱི་རྟགས་གསུམ་ཚང་བའོ། །
གསུམ་པ་དངོས་པོ་ནི་བསྙེན་རྫོགས་ཀྱི་སྡོམ་པ་རྣམ་པར་དག་པའོ། །
བཞི་པ་ཆོ་ག་ལ་སྦྱོར་བ་དང་། དངོས་གཞི་དང་། མཇུག་གི་ཆོ་ག་གསུམ་ལས། དང་པོ་ནི། བསྙེན་པར་རྫོགས་པའི་ལས་གྲལ་དུ་འདུ་བར་འོས་པའི་དགེ་འདུན་རྣམས་ལས་གྲལ་ལ་མ་འདུས་པའི་གོང་དུ་ཟླ་བ་ཕྱེད་ཚུན་ཆད་ཀྱི་རང་གི་རྒྱུད་ལ་ལེགས་པར་བརྟགས་ཏེ། ལྟུང་བ་བཤགས་པར་འོས་པ་རྣམས་བཤགས། བསྡམ་པར་འོས་པ་རྣམས་བསྡམས། བྱིན་གྱིས་བརླབ་པར་འོས་པ་རྣམས་བྱིན་གྱིས་བརླབས་ཏེ་དག་པར་བྱས་ནས་ལས་གྲལ་དུ་འདུས་པ་ན་མཁན་པོ་ཉིད་དུ་ཕྱོགས་པར་གྱུར་པའི་དགེ་སློང་དེས། ལས་བྱེད་པ་དང་གསང་སྟེ་སྟོན་པར་འོས་པའི་དགེ་སློང་ལ་གསོལ་བ་བཏབ། དེ་ནས་བསྒྲུབ་བྱས་མཁན་པོར་གསོལ་བ་ལན་གསུམ་དུ་བཏབ་ནས། མཁན་པོ་དེས་ཆོས་གོས་གསུམ་བྱིན་གྱིས་བརླབས་ནས་བསྒྲུབ་བྱ་ལ་བཀོན། ལྷུང་བཟེད་ཀྱང་དགེ་འདུན་ལ་བསྟན་ནས་བྱིན་གྱིས་བརླབས་ཏེ་བྱིན། དེ་ནས་བསྒྲུབ་བྱ་ཐོས་པའི་ཉེ་འཁོར་ལས་བཀར། མཐོང་བའི་ཉེ་འཁོར་དུ་ལངས་ནས་ཚོགས་ལ་ཐལ་མོ་སྦྱར་ནས་གུས་པའི་སྤྱོད་ལམ་དང་ལྡན་པར་གཞག་སྟེ། དེ་ནས་ལས་ཀྱི་སློབ་དཔོན་དུ་འོས་པ་དེས་དྲི་བས་སྤྲོ་བར་བྱས་ནས་གསང་སྟོན་དུ་བསྐོ་བའི་ཆེད་དུ་དགེ་འདུན་ལ་གསོལ་བ་འབའ་ཞིག་པའི་ལས་བྱ། དེ་ནས་གསང་སྟོན་དུ་བསྐོས་པ་དེས་བསྒྲུབ་བྱའི་གན་དུ་སོང་སྟེ། ལྐོག་ཏུ་བར་ཆད་དྲིས་ནས་དགེ་འདུན་ལ་ཡོངས་སུ་དག་པ་གོ་བར་བྱས་ཏེ་འོང་བ་ཞུ་བར་བྱའོ། །

དེ་ནས་བསྒྲུབ་བྱ་དེ་ཕ་གུའི་སྟེང་དུ་རྩྭ་བཏིང་བ་ལ་ཙོག་ཙོག་པུར་འདུག་ཏུ་བཅུག་སྟེ། དགེ་འདུན་ལ་བསྙེན་པར་རྫོགས་པར་གསོལ་བ་ལན་གསུམ་འདེབས་སུ་གཞུག་གོ །དེ་ནས་ལས་བྱེད་པར་བར་ཆད་དྲི་བར་ཕྱིར་གསོལ་བ་འབའ་ཞིག་པའི་ལས་བྱས་པ་ནས་བར་ཆད་དྲི་བར་བྱ་བའོ། །
དངོས་གཞི་ནི། ལས་སློབ་ཏུ་འོས་པ་དེས་གསོལ་བ་དང་བཞིའི་ལས་ཚིག་ཕྱེད་ཀྱང་མ་འཁྲུགས་པར་སྟོན་པའི་སྒོ་ནས་བསྒྲུབ་བྱ་དེ་བསྙེན་པར་རྫོགས་པར་ཉེ་བར་བསྒྲུབ་པར་བྱ་བའོ། ༈ །གསུམ་པ་མཇུག་གི་ཆོ་ག་ལ་དུས་གོ་བརྗོད་པ་དང་། གདམས་ངག་བརྗོད་པ་གཉིས་ལས། དང་པོ་ལ་དགོས་དོན་བསྡུས་དོན་གཉིས་ལས། དང་པོ་ནི། དེ་ལ་དགོས་པ་ཡོད་དེ། དེས་སྡོམ་པ་ཐོབ་པའི་དུས་ཤེས་ནས་རྒན་གཞོན་བར་མའི་ཚུལ་དང་བཀུར་སྟི་བྱེད་ཚུལ་ཤེས་པར་འགྱུར་བའི་ཕྱིར་རོ། །
གཉིས་པ་ལ་གསུམ་སྟེ། ལོ་མགོ་ངོས་བཟུང་བ་དང་། དངོས་པོ་གང་བརྗོད་པ་དང་། ཚུལ་ཇི་ལྟར་བརྗོད་པའོ། །
དང་པོ་ལ་དགག་གཞག་གཉིས་ལས། དང་པོ་ལ། འདོད་པ་བརྗོད་པ་དང་། དེ་དགག་པ་གཉིས་ཀྱི། དང་པོ་ནི། དྲོ་ཁ་ཅིག་ཧོར་ཟླ་བརྒྱད་པའི་ཚེས་བཅུ་དྲུག་ནས་ལོ་མགོ་འཛིན་པར་རིགས་ཏེ། མཛོད་ལས། དགུན་རྣམས་ཀྱི་ནི་བཞི་པ་ལ། །
ཐུང་ངུ་འགྱུར་རོ་ཉིན་མོ་བཟློག །ཅེས་གསུངས་ཤིང་། ཧོར་ཟླ་བཅུ་གཉིས་པ་ལ་ཉི་མ་ལྡོག་པའི་ཕྱིར་རོ། །
ཁྱབ་སྟེ། མཛོད་ཀྱི་འགྲེལ་བཤད་དུ། སངས་རྒྱས་པའི་དུས་ཀྱི་དང་པོ་དགུན་གྱི་དུས་སོ་ཞེས་གསུངས་པའི་ཕྱིར་ཞེས་དང་། སམ་་་་་་ཁ་ཅིག་དམ་བཅའ་དེ་ཉིད་རིགས་པ་ཡིན་ཏེ། གདགས་པ་ལས་ལོ་གཅིག་ལ་མཚན་མོ་ཡུད་ཙམ་བཅོ་བརྒྱད་ཉིན་མོ་ཡུད་ཙམ་བཅུ་གཉིས་པའི་དུས་ཡོད་དེ། དེ་གང་ཞེ་ན། དགུན་ཟླ་ཐ་ཆུང་གི་ཡར་གྱི་ངོའི་ཚེས་བརྒྱད་ལ་མཚན་མོ་ཡུད་ཙམ་བཅོ་བརྒྱད་ཉིན་མོ་ཡུད་ཙམ་བཅུ་གཉིས་ཡོད་དོ་ཞེས་གསུངས་པའི་ཕྱིར་ཞེས་ཟེར། ཡང་བུ་ཁ་ཅིག་ཧོར་ཟླ་དགུ་པའི་ཚེས་བཅུ་དྲུག་ནས་ལོ་མགོ་འཛིན་པ་རིགས་ཏེ། ཉ་ཚེས་དབྱུག་པ་གང་ཡིན་པ། །
སྟོན་ཟླ་ཐ་ཆུང་བྱ་བར་བརྗོད། །
ཅེས་རྟེན་འབྲེལ་མདོ་འགྲེལ་ལས་བཤད་པའི་ཕྱིར་ཞེས་གསུང་ངོ་། །
གཉིས་པ་ནི། ཧོར་ཟླ་བརྒྱད་པ་ནས་ལོ་མགོ་འཛིན་པ་མི་འཐད་དེ། གདགས་པའི་ལུང་མདོ་འགྲེལ་དུ་དྲངས་པ་ལས། རྟ་རྣམས་ནི་སོས་ཀ་འཁྲིག བ་གླང་རྣམས་ནི་དབྱར་གྱི་དུས་སུ་འཁྲིག ཁྱི་རྣམས་ནི་སྟོན་གྱི་དུས་སུ་འཁྲིག་ཅེས་བཤད་པ་དང་མི་འགྲིག་ཅིང་། འགྲེལ་བཤད་རྒྱལ་སྲས་ལས། སྟོན་ནི་ཆར་འབབ་པར་འདྲ་བའི་ཕྱིར་དབྱར་དུ་བྱས། དགུན་སྟོད་ནི་གྲང་བར་འདྲ་བའི་ཕྱིར་དགུན་དུ་བྱས། སོས་ཀ་ནི་ཚ་བར་འདྲ་བའི་ཕྱིར་དཔྱིད་དུ་བྱས་ཞེས་གསུངས་པ་དང་མི་འགྲིག་པའི་ཕྱིར་རོ། །
བརྒྱད་པ་ནས་འཛིན་པའི་སྒྲུབ་བྱེད་ཕྱི་མ་ཡང་མི་འཐད་དེ། མཛོད་ལས་དགུན་ཟླ་བཞི་པ་ལ་ཉི་མ་བཟློག་པར་བཤད་ཟེར་བ་དང་། གདགས་པ་ལས། དགུན་ཟླ་གསུམ་པ་ལ་ཉི་མ་ལྡོག་པར་བཤད་པ་མཐུན་པ་ཁས་ལེན་ན་བཞད་གད་ཀྱི་གནས་ཡིན་པའི་ཕྱིར་རོ། །
མཛོད་ལས། དགུན་རྣམས་ཀྱི་ནི་ཞེས་སོགས་ཀྱི་དོན་ནི། མཚན་མོ་ཐུང་དུ་འགྱུར་བ་ལས་གོ་བཟློག་ནས་ཉིན་མོ་རིང་དུ་འགྲོ་བ་ལ་བྱ་ཡི། འཇིག་རྟེན་ན་གྲགས་པ་ལྟར་གྱི་ཉི་མ་ལྡོག་པ་ནི་མ་ཡིན་ནོ། །
དབྱར་གྱི་ཟླ་བ་གཉིས་པ་ཡི། །
ཐ་མའི་ཚེས་དགུ་ནས་མཚན་རིང་། །
དགུན་རྣམས་ཀྱི་ནི་བཞི་པ་ལ། །
ཐུང་དུ་འགྱུར་རོ་ཉིན་མོ་ཟློག །ཅེས་གསུངས་པའི་དོན་ལ། སྤང་ལོ་ཆེན་པོས། དབྱར་གྱི་ཟླ་བ་གཉིས་པ་ནི་ཁྲུམས་ཀྱི་ཟླ་བ་ཡིན་ལ། དེ་ལ་མར་ངོ་དང་ཡར་ངོ་གཉིས་ཡོད་པའི་ཐ་མ་ཡར་ངོའི་ཚེས་བརྒྱད་ལ་ཉིན་མཚན་མཉམ་པ་ལས་ཚེས་དགུ་ནས་མཚན་མོ་རིང་དུ་འགྱུར་ཞིང་ཉིན་མོ་དེ་ལས་གོ་བཟློག་སྟེ་ཐུང་དུ་འགྱུར་ལ། དགུན་རྣམས་ཀྱི་ནི་བཞི་པ་ནི་དབོའི་ཟླ་བ་ཡིན་ལ། དེ་ལ་མར་ངོ་དང་ཡར་ངོ་གཉིས་ཡོད་པའི་ཐ་མ་ཡར་ངོའི་ཚེས་བརྒྱད་ལ་ཉིན་མཚན་མཉམ་པ་ལས། ཚེས་དགུ་ནས་མཚན་མོ་ཐུང་དུ་འགྱུར་ཞིང་ཉིན་མོ་དེ་ལས་གོ་བཟློག་སྟེ་རིང་དུ་འགྱུར་ཞེས་པའི་དོན་སྟེ། གཞུང་འདིས་སྟོན་ཉིན་མཉམ་མཚན་མཉམ་དང་། དཔྱིད་ཉིན་མཉམ་མཚན་མཉམ་དངོས་སུ་བསྟན་ནས། དབྱར་ཉི་དང་དགུན་ཉི་ལྡོག་ཚུལ་ཤུགས་ལ་བསྟན་པ་ཡིན་ནོ་ཞེས་གསུངས་པ་ནི་ལེགས་བཤད་དོ། །

གདགས་པ་ལས། དགུན་ཟླ་ཐ་ཆུང་ཞེས་པ་ནི་འགྱུར་གྱི་སྐྱོན་ཡིན་གྱི། གཞན་དུ་ན་ནང་འགལ་བར་འགྱུར་རོ། །
གཉིས་པ་ཡང་མི་འཐད་དེ། མདོ་ཉི་མའི་སྙིང་པོ་ལས་སྨིན་དྲུག་ཟླ་བ་སྟོན་ཟླ་ཐ་ཆུང་དུ་གསུངས་པའི་ཕྱིར་ཏེ། བདག་གི་རྒྱུ་སྐར་སྨིན་དྲུག་བརྗོད། །
ཟླ་བ་ཉ་ཚེས་ཟླ་རངས་འགྱུར། །
སྟོན་ཟླ་ཐ་ཆུང་ཞེས་བྱ་བར། །
འདིར་ནི་རབ་ཏུ་གྲགས་པ་ཡིན། །
ཞེས་གསུངས་པའི་ཕྱིར། ཧོར་ཟླ་བཅུ་པའི་གནམ་སྟོང་ལ་གསོ་སྦྱོང་བཅུ་བཞི་པ་འབྱུང་རིགས་པར་ཐལ། དུས་ཚིགས་རྣམས་ཀྱི་ཟླ་བ་ཕྱེད་ལུས་པ་ཉིད་ལའོ་ཞེས་གསུངས་པ་གང་ཞིག ཧོར་ཟླ་དགུ་པའི་ཚེས་བཅུ་དྲུག་ནས་ལོ་མགོ་འཛིན་རིགས་པའི་ཕྱིར། འདོད་ན། ལོ་དྲི་བ་ལས། རྒྱལ་དང་དབོ་དང་ས་ག་དང་། །
ཆུ་སྟོད་ཁྲུམས་སྨད་སྨིན་དྲུག་ཅན། །
འདི་རྣམས་ཀྱི་ནི་ནག་པོའི་ཕྱོགས། །
ཟླ་ཕྱེད་གསོ་སྦྱོང་བཅུ་བཞི་པ། །
ཞེས་གསུངས་པ་དང་འགལ་ལོ། །
ཉ་ཚེས་དབྱུག་པ་གང་ཡིན་པ། །
ཞེས་པའི་གཞུང་འདི་རྟེན་འབྲེལ་མདོ་འགྲེལ་ལ་སོགས་པའི་གཞུང་ཚད་ལྡན་གང་ལས་ཀྱང་བཤད་པ་མ་མཐོང་ངོ་། །
གཉིས་པ་ནི། ཧོར་ཟླ་བཅུ་པའི་ཚེས་བཅུ་དྲུག་ནས་ལོ་མགོ་འཛིན་པར་རིགས་ཏེ། མགོའི་ཟླ་བའི་མར་ངོའི་ཚེས་གཅིག་ནས་ལོ་མགོ་འཛིན་དགོས་པའི་ཕྱིར་ཏེ། མེ་ཏོག་ཕྲེང་རྒྱུད་ལས། གྲོ་བཞིན་ཟླ་བའི་ཚེས་གཅིག་ནི། །
སྔ་མའི་དབྱེར་ཏེ་གཙོ་བོ་ཡིན། །
ཞེས་གསུངས་ཤིང་། གྲོ་བཞིན་ཟླ་བ་ནི་ཧོར་ཟླ་དྲུག་པའི་ཚེས་བཅུ་དྲུག་ནས་བདུན་པའི་ཚེས་བཅོ་ལྔའི་བར་ལ་བྱ་དགོས་པའི་ཕྱིར་དང་། མདོ་ཉི་མའི་སྙིང་པོ་ལས། ཧོར་ཟླ་དགུ་པའི་ཚེས་བཅུ་དྲུག་ནས། བཅུ་པའི་ཚེས་བཅོ་ལྔའི་བར་ལ་སྨིན་དྲུག་གི་ཟླ་བ་སྟོན་ཟླ་ཐ་ཆུང་དུ་གསུངས་པའི་ཕྱིར་དང་། ལོ་དྲི་བ་ལས། གསོ་སྦྱོང་བཅུ་བཞི་པའི་ཐོག་མ་རྒྱལ་གྱི་ཟླ་བའི་བཅུ་བཞི་པ་སྨོས་པའི་ཕྱིར། གལ་ཏེ་ལོ་མགོ་དེ་ལྟར་འཛིན་ན། ཊཱི་ཀར་དབྱར་དགུན་འབྲིང་ཐུབ་སྟོན་དཔྱིད་འབྲིང་མི་ཐུབ་པར་བཤད་པ་དང་འགལ་ལོ་ཞེ་ན། སྐྱོན་མེད་དེ། འདིར་ཡར་ངོ་སྔོན་འགྲོའི་དབང་དུ་བྱས་པ་ཡིན་པའི་ཕྱིར། སྤྱིར་བསྟན་བཅོས་ཀྱི་ལུགས་ལ་མར་ངོ་སྔོན་འགྲོ་ཡིན་ཏེ། རྒྱལ་སྲས་ལས། ཟླ་བ་ཐམས་ཅད་མར་གྱི་ངོ་སྔའོ་ཞེས་གསུངས་པའི་ཕྱིར། སྐབས་འགའ་ཞིག་ཏུ་ཡར་ངོ་སྔོན་འགྲོ་བཤད་པ་ནི། རྒྱལ་པོའམ་འཇིག་རྟེན་པ་དང་སྒོ་བསྟུན་པ་ཡིན་པར་ཤེས་པར་བྱའོ། །
གཉིས་པ་དངོས་པོ་གང་བརྗོད་པ་ནི། གྲིབ་ཚོད་དང་། ཉིན་མཚན་གྱི་ཆ་དང་། ཚེས་གྲངས་དང་། ཟླ་བའི་ངོ་དང་། དུས་ཚོད་དེ་ལྔ་བརྗོད་པར་བྱའོ། །
ཁ་ཅིག་རབ་འབྲིང་ཐ་ཆུང་གི་རྣམ་གཞག་བརྗོད་དགོས་ཞེས་པ་མི་འཐད་དེ། གཞུང་ཚད་ལྡན་ལས་མ་བཤད་ཅིང་། གཞན་ལྔ་པོ་ཇི་ལྟ་བ་བཞིན་བརྗོད་ན་མི་རྟོགས་པའི་གནས་མེད་པའི་ཕྱིར་རོ། །
ཁ་ཅིག་དགེ་ཚུལ་གྱི་ལོ་དྲི་བ་ལས། ལོ་ཡང་བརྗོད་དགོས་པར་གསུངས་ཞེས་གསུངས་པ་ཡང་མི་འཐད་དེ། དེ་ལས་དུས་གོ་བརྗོད་པར་མ་བཤད་པའི་ཕྱིར། ཇི་ལྟར་བརྗོད་པའི་ཚུལ་ནི། བསྙེན་པར་རྫོགས་པའི་དེ་མ་ཐག་ཏུ་ལས་བྱེད་པ་ལས་གཞན་པའི་དགེ་སློང་ཞིག་གིས་དུས་གོ་བརྗོད་པར་བྱ་སྟེ། དེ་ཡང་ཐོག་མར་གྲིབ་ཚོད་རིག་པར་བྱ་སྟེ། དེ་ཡང་ཤིང་བུ་ལ་སོགས་པ་ཐུར་མ་སོར་བཞི་པས་འཇལ་ན་བཟང་སྟེ། རྟོགས་པར་སླ་བའི་ཕྱིར་ཐུར་མ་སོར་བཞི་པ་དེ་ལ་སྐྱེས་བུ་ཉིད་ཐ་སྙད་དུ་བྱ་ལ། དེའི་གྲིབ་མ་ས་ལ་ཕོག་པའི་སོར་རེ་ལ་རྐང་པ་ཞེས་པའི་ཐ་སྙད་བྱའོ། །
ཉིན་མཚན་གྱི་ཆ་ཉི་ཤུ་རྩ་གཉིས་ནི། སྔ་དྲོ། གུང་། གུང་ཚིགས་མ་ཡོལ་བ། ཕྱི་དྲོ། ཉི་མ་བཞི་ཆ་ལུས་པ། ཉི་མ་བརྒྱད་ཆ་ལུས་པ། ཉི་མ་མ་ནུབ་པ། ཉི་མ་ནུབ་པ། རྒྱུ་སྐར་རྣམས་མ་ཤར་བ། རྒྱུ་སྐར་རྣམས་ཤར་བ། ཐུན་དང་པོ། ཐུན་དང་པོའི་ཕྱེད། ཐུན་བར་པ། ཐུན་བར་པའི་ཕྱེད། ཐུན་ཐ་མ། ཐུན་ཐ་མའི་ཕྱེད། སྐྱ་རེངས་མ་ཤར་བ། སྐྱ་རེངས་ཤར་བ། ཉི་མ་མ་ཤར་བ། ཉི་མ་ཤར་བ། ཉི་མའི་བརྒྱད་ཆ་ཤར་བ། ཉི་མའི་བཞི་ཆ་ཤར་བར་རྣམས་སོ། །

དུས་ཚོད་ནི་ལྔ་སྟེ། གྲང་བ་དགུན་གྱི་དུས་དང་། ཚ་བ་དཔྱིད་ཀྱི་དུས་དང་། ཆར་བབས་པ་དབྱར་གྱི་དུས་དང་། དུས་ཐུང་ངུར་གནས་པ་དབྱར་ཐུང་ངུའི་དུས་དང་། དབྱར་ཡང་ཡིན་ལ་རིང་པོ་ཡང་ཡིན་པས་དབྱར་རིང་པོའི་དུས་རྣམས་སོ། །
དང་པོ་གཉིས་ནི་ཟླ་བ་བཞི་བཞི་སྟེ། མགོའི་ཟླ་བའི་མར་ངོའི་ཚེས་གཅིག་ནས་ལོ་མགོ་གཟུང་བའི་དགུན་ཟླ་ར་བ་དང་། འབྲིང་པོ་དང་། ཐ་ཆུང་དང་། དཔྱིད་ཟླ་ར་བ་དང་བཞི་ནི་དགུན་གྱི་དུས། དེའི་ཉ་ནས་དཔྱིད་ཟླ་འབྲིང་པོ་དང་། ཐ་ཆུང་དང་། དབྱར་ཟླ་ར་བ་དང་། འབྲིང་པོ་བཞི་ནི་དཔྱིད་ཀྱི་དུས་སོ། །
དབྱར་གྱི་དུས་ནི་ཟླ་བ་གཅིག་སྟེ། དབྱར་ཟླ་ཐ་ཆུང་ངོ་། །
དབྱར་ཐུང་དུའི་དུས་ནི་ཉིན་ཞག་གཅིག་སྟེ། ཡར་ངོའི་སྔོན་འགྲོ་ལྟར་ན། དབྱར་ཟླ་ཐ་ཆུང་གི་ཚེས་བཅུ་དྲུག་ཡིན་ལ། མར་ངོ་སྔོན་འགྲོ་ལྟར་ན་གྲོ་བཞིན་ཟླ་བའི་ཚེས་གཅིག་གོ །དབྱར་རིང་པོ་ནི་ཟླ་བ་གསུམ་དུ་ཉིན་ཞག་གཅིག་པོ་དེས་མཆོག་པ་སྟེ། སྟོན་ཟླ་ར་བའི་མར་ངོ་ཚེས་གཉིས་ནས་བཟུང་སྟེ། སྟོན་ཟླ་ར་བ་ཞག་ཉི་ཤུ་རྩ་དགུ་དང་། འབྲིང་པོ་དང་། ཐ་ཆུང་རྣམས་སོ། །
གསུམ་པ་ཇི་ལྟར་བརྗོད་པ་ནི། བུ་ཁ་ཅིག་ཕྲ་རིམ་ནས་གསུངས་ཀྱང་རགས་རིམ་ནས་བརྗོད་དགོས་ཏེ། ལོ་དྲི་བ་དང་གཞི་འགྲེལ་ལས་རགས་རིམ་ནས་བརྗོད་པར་གསུངས་ཤིང་། རགས་རིམ་ནས་བརྗོད་ན་འཆད་པ་པོ་འཆད་སླ་བ་དང་། ཉན་པ་པོ་ཉན་སླ་བའི་དགོས་པ་ཡོད་པའི་ཕྱིར་ཞེས་གསུངས་པ་མི་འཐད་དེ། ལོ་དྲི་བ་ལས་དུས་གོ་བརྗོད་པ་མ་བཤད་ཅིང་། གཞི་འགྲེལ་གྱིས་ནི་ལུང་ནས་ཕྲ་རིམ་ནས་བཤད་པའི་དོན་བསྡུས་པ་ཡིན་གྱི་གོ་རིམ་བསྒྱུར་བའི་བརྗོད་ཚུལ་བཤད་པ་མ་ཡིན་ནོ། །
གཞན་དུ་ན། སྟོན་པ་ཤཱཀྱ་ཐུབ་པ་དང་སློབ་དཔོན་ཡོན་ཏན་འོད་ཀྱི་དུས་གོ་བརྗོད་ཚུལ་ལ་སྐྱོན་ཆགས་པར་ཐལ། རགས་རིམ་དང་ཕྲ་རིམ་གང་ནས་བརྗོད་ཀྱང་རུང་བ་གང་ཞིག རགས་རིམ་ནས་བརྗོད་ན་དགོས་པ་ཆེ་ཞིང་། ཕྲ་རིམ་ནས་བརྗོད་ན་དགག་བྱ་ཆེ་ལ། དེ་གཉིས་ཀྱིས་ཕྲ་རིམ་ནས་གསུངས་པའི་ཕྱིར་ཞེས་གསུང་མོད། འོན་ཀྱང་ལོ་མ་བརྗོད་ན་ལོ་འདི་ལ་བསྙེན་པར་རྫོགས་སོ་ཞེས་པའི་དུས་མི་ཤེས་པའི་སྐྱོན་བྱུང་གི་དོགས་ཤིང་། ཕྲ་རིམ་ནས་བཙལ་ནས་རགས་རིམ་ནས་བརྗོད་ན་འཇུག་པ་བདེ་བ་ནི་མྱོང་བས་ཀྱང་གྲུབ་པར་སེམས་སོ། །
དུས་ཚིགས་ཀྱི་རྣམ་གཞག་རྒྱས་པ་ནི་འོག་ནས་འབྱུང་ངོ་། །
གཉིས་པ་གདམས་ངག་བརྗོད་པ་ལ་དགོས་དོན་དང་། བསྡུས་དོན་གཉིས་ལས། དང་པོ་ནི། དེ་ལ་དགོས་པ་ཡོད་དེ། སྡོམ་པ་མི་ཉམས་ཤིང་འཕེལ་བར་བྱ་བའི་ཆེད་ཡིན་པའི་ཕྱིར། གཉིས་པ་ལ་ལྔ་སྟེ། ཡུལ་གང་ལ། རྟེན་གང་གིས། དངོས་པོ་གང་། དུས་ནམ་གྱི་ཚེ། ཚུལ་ཇི་ལྟར་བརྗོད་པའོ། །
དང་པོ་ནི། བསྙེན་པར་རྫོགས་མ་ཐག་པའི་དགེ་སློང་དེ་ལའོ། །
གཉིས་པ་ནི། ལས་སློབ་ཀྱིས་བརྗོད་དེ། གདམས་ངག་བརྗོད་པ་ནི་དེའི་ལས་ཡིན་པའི་ཕྱིར། གསུམ་པ་ནི་གདམས་ངག་གོ །བཞི་པ་ནི། དུས་གོ་བརྗོད་པའི་དེ་མ་ཐག་ཏུའོ། །
ལྔ་པ་ལ་དབྱེ་བ། བསྡུ་བ། གྲངས་ངེས། གོ་རིམ་ངེས་པ། འདི་རྣམས་ཁོ་ན་བརྗོད་པའི་འཐད་པ་དང་ལྔ། དང་པོ་ནི། གདམས་ངག་ཆེ་ལོང་ཙམ་དུ་བརྗོད་ན་བཅུ་གཅིག་དང་། ཞིབ་ཏུ་ཕྱེ་ན་དང་པོ་གསུམ་ལ་བཞི་བཞིར་ཕྱེ་བས་ཉི་ཤུའོ། །
གཉིས་པ་ནི། ཉི་ཤུ་པོ་དེ་ཡང་སྤང་བྱ་སྤོང་བ་ལ་གདམས་པ་དང་། བླང་བྱ་ལེན་པ་ལ་གདམས་པ་གཉིས་སོ། །
གསུམ་པ་ནི། གདམས་ངག་ལ་བཅུ་གཅིག་ཏུ་གྲངས་ངེས་ཏེ། ཚུལ་ཁྲིམས་ཀྱི་བསླབ་པ་རྫོགས་པའི་དབང་དུ་བྱས་ནས་གདམས་ངག་བརྗོད་པ་གང་ཞིག བཅུ་གཅིག་པོ་དེ་ཙམ་བརྗོད་པས་ཚུལ་ཁྲིམས་ཀྱི་བསླབ་པ་དག་པའི་ཐབས་རྫོགས་པར་འགྲུབ་པའི་ཕྱིར། བཞི་པ་ནི། ཁ་ཅིག་སྤང་བྱ་ཡུལ་ལ་གདམས་པ་དང་། སྤོང་བྱེད་གཉེན་པོ་ལ་གདམས་པ་གཉིས་དེ་ཡང་སྤང་བྱ་ལས་གཉིས་པོ་འབྱུང་བས་དང་པོ་སྔར་བསྟན། གཉིས་པ་ཕྱིས་བསྟན་ནོ། །

དང་པོ་ལ་རང་མ་སྨིན་པ་སྨིན་པར་བྱེད་པའི་གདམས་པ་དང་། གཞན་སྨིན་ཟིན་རྗེས་སུ་གཟུང་བའི་གདམས་པ་ཞེས་སོགས་སྨྲ་བ་ནི་མི་འཐད་དེ། གཞུང་དང་མི་འགྲིག་པའི་ཕྱིར། རང་ལུགས་ནི། སྡོམ་པ་ཐོབ་ནས་བསྲུང་བ་ལ་སྲུང་ཚུལ་ཤེས་དགོས་པས། དང་པོ་འཚོ་བ་རྣམ་དག་ལ་བརྟེན་ནས་སྲུང་དགོས་སོ་ཞེས་གདམས་པ་ནི། གནས་རྣམས་བརྗོད་པར་བྱའོ་ཞེས་ཏེ། ཚངས་པར་སྤྱོད་པའི་གནས་ཡིན་པས་ན་གནས་ཞེས་བྱ་སྟེ། ཟས་བསོད་སྙོམས་པ་དང་། གོས་ཕྱག་དར་ཁྲོད་པ་དང་། གནས་ཤིང་དྲུང་པ་དང་། སྨན་བཀུས་ཏེ་བོར་བའོ། །
ཕམ་པས་གོས་ན་སྡོམ་པ་མ་བླངས་པ་དང་འདྲ་བར་འགྱུར་བས། དེའི་འོག་ཏུ་ཕམ་པས་མ་གོས་པར་གྱིས་ཤིག་ཅེས་གདམས་པ་ནི། ལྟུང་བར་འགྱུར་བའི་ཆོས་རྣམས་ཞེས་སོ། །
དེ་ཡང་དགེ་སྦྱོང་གི་ཆོས་བཞི་ལ་གནས་ན། སྲོག་གཅོད་པའི་ཕམ་པ་ལ་སོགས་པ་སྤོང་སླ་བས་དེའི་འོག་ཏུ་དགེ་སྦྱོང་དུ་བྱེད་པའི་ཆོས་ཁྲོ་ཡང་སླར་མི་ཁྲོ་བ་ལ་སོགས་པ་བཞི་ལ་གདམས་པ་ནི། དགེ་སྦྱོང་དུ་བྱེད་པའི་ཆོས་རྣམས་ཀྱང་ངོ་ཞེས་པས་བསྟན་ནོ། །
འོ་ན་འཚོ་བ་བྱ་དཀའ་བ་དགེ་སྦྱོང་གི་ཆོས་བཞི་ལ་གནས་པ་སོགས་གྱི་སྒོ་ནས་ཚུལ་ཁྲིམས་བསྲུང་བ་དེ་བདག་གིས་བྱ་མི་ནུས་སོ་སྙམ་ན། ཁྱེད་རང་འདོད་པ་ལྟར་བསྒྲུབ་པ་ཡིན་གྱི་ངེད་ཀྱིས་དབང་མེད་དུ་སྒྲུབ་ཏུ་བཅུག་པ་མ་ཡིན་པས་དེ་ལྟར་སྒྲུབ་དགོས་སོ་ཞེས་གདམས་པ་ནི། མཆོག་ཏུ་འདོད་པར་བྱ་བ་ཡང་དག་པ་ཉིད་ཀྱིས་རྫོགས་པ་ཉིད་བརྗོད་ནས་ཞེས་སོ། །
བདག་བསྙེན་པ་རྫོགས་མ་ཐག་པ་ཡིན་པས་དེ་ལྟར་མི་དགོས་སོ་སྙམ་པ་ལ། བསྙེན་པར་རྫོགས་ནས་ལོ་བརྒྱ་ལོན་པ་དང་ཚུལ་ཁྲིམས་མཉམ་པས་དེ་དང་མཚུངས་པར་བསླབ་དགོས་སོ་ཞེས་འདོམས་པ་ནི། ཚུལ་ཁྲིམས་མཉམ་པར་ཞེས་སོགས་སོ། །
འོ་ན་བདག་ཁྱིམ་ན་གནས་པའི་ཚེ་ཕ་མ་སོགས་ཀྱིས་ནད་གཡོག་དང་མི་རིགས་པ་ལས་བཟློག རིགས་པ་ལ་སྦྱོར་བར་བྱེད་ན། རབ་ཏུ་བྱུང་ནས་དེ་དག་སུས་བྱེད་སྙམ་ན། མཁན་པོ་དང་མཁན་བུ་གཉིས་ཕ་བུའི་འདུ་ཤེས་འཇུག་པར་བྱའོ་ཞེས་འདོམས་པ་ནི། ཚུལ་དང་འབྲེལ་བའི་གཟུགས་བརྙན་དང་ཞེས་སོ། །
འོ་ན་མཁན་པོ་ཁོ་ན་ལ་གུས་པར་བྱའམ་སྙམ་ན། རབ་ཏུ་བྱུང་བ་ཐམས་ཅད་ལ་གུས་པར་བྱ་ཞེས་འདོམས་པ་ནི། དུལ་བར་གནས་པ་ཉིད་དང་ཞེས་སོ། །
འོ་ན་ཚུལ་ཁྲིམས་ཁོ་ནའི་འཇུག་ལྡོག་ལ་བསླབ་པར་བྱའམ་སྙམ་ན། བསླབ་པ་གསུམ་ཀ་རྫོགས་པར་བྱ་དགོས་པས་དེ་གསུམ་བརྗོད་པའི་ལུང་ལ་ཁ་ཏོན་བྱེད་པ་དང་བསྒོམ་པ་ལ་སོགས་ལ་འཇུག་པར་བྱ་དགོས་ཞེས་འདོམས་པ་ནི། དགོས་པ་རྗེས་སུ་སྒྲུབ་པ་ལ་ཡང་ངོ་ཞེས་སོ། །
དགེ་སློང་གི་སྤང་བྱ་དེ་ཙམ་དུ་ཟད་དམ་སྙམ་ན། འདིར་བརྗོད་པ་དེ་རྣམས་ཆེ་ལོང་ཙམ་ཡིན་གྱི་བསླབ་པའི་གཞི་ཕྲ་མོ་རྣམས་གསོ་སྦྱོང་གི་དུས་སུ་མཁན་སློབ་དང་འགྲོགས་བཤེས་ལ་བརྟེན་ནས་ཤེས་པར་འགྱུར་བས་དེ་རྣམས་ཤེས་དགོས་སོ་ཞེས་འདོམས་པ་ནི། མ་བརྗོད་པར་ཡང་དག་པར་བླངས་པ་ཞེས་སོ། །
ཚུལ་ཁྲིམས་རྣམ་དག་དེ་རྒྱུ་གང་ལ་བརྟེན་ནས་བསྒྲུབ་སྙམ་ན། ཁྱད་དུ་གསོད་པའི་གཉེན་པོར་གུས་པ་ལ་སྦྱར་བ་དང་། བསྒྲུབ་པར་བྱ་བའི་ཐབས་སྦྱོར་བ་བག་ཡོད་ལ་སྦྱོར་བ་གཉིས་ཀྱི་དང་པོ་ནི། ཐོབ་པར་དཀའ་བའི་དལ་འབྱོར་ཐོབ་ཅིང་སངས་རྒྱས་ཀྱི་བསྟན་པ་དང་མཇལ་ནས་བསྙེན་པར་རྫོགས་པའི་སྡོམ་པ་ཐོབ་པས་གུས་པས་སྦྱོར་བའི་བརྩོན་འགྲུས་ཀྱིས་རྗེས་སུ་བསྒྲུབ་པ་ལྷུར་ལོངས་ཤིག་ཅེས་འདོམས་པ་ནི། གུས་པ་ལ་ཡང་ངེས་པར་སྦྱར་བར་བྱའོ་ཞེས་སོ། །
གཉིས་པ་ནི། བག་ཡོད་པ་ལ་བརྟེན་ནས་བསྒྲུབ་པས་བག་ཡོད་པར་གྱིས་ཤིག་ཅེས་འདོམས་པ་ནི། བསྒྲུབ་པར་བྱ་བ་ཐབས་བརྗོད་པ་དང་བཅས་པ་ལ་ཡང་ངོ་ཞེས་གསུངས་སོ། །

ལྔ་པ་ནི། བཅུ་གཅིག་པོ་འདི་ཙམ་ཞིག་འདིར་སྨོས་པ་ལ་རྒྱུ་མཚན་ཡོད་དེ། འདི་ཙམ་གྱིས་འདུལ་བ་རྒྱས་པའི་དོན་མདོར་བསྡུས་བརྗོད་པ་དེ་འགྲུབ་པའི་ཕྱིར་རོ། ༈ །གཉིས་པ་མི་ཉམས་པར་བསྲུང་བའི་ཐབས་ལ་གཉིས་ཏེ། གནས་དང་གནས་པའི་ཚུལ་ཁྲིམས་དང་། གནས་དང་གནས་པའི་མཚན་ཉིད་དོ། །
དང་པོ་ནི། གནས་པས་གནས་ལ་མ་ཞུས་པར་བྱ་བ་མི་བྱའོ་ཞེས་སོགས་སོ། །
གཉིས་པ་ལ། བཅས་པའི་སྐབས་ནས་འབྱུང་བ་དང་། རྗེས་བཅས་ཀྱི་སྐབས་ནས་འབྱུང་བ་གཉིས། དང་པོ་ལ་གཉིས་ཏེ། གཞུང་གི་དོན་དང་། དཀའ་བའི་གནས་ལ་དཔྱད་པའོ། །
དང་པོ་ལ། ལྔ་ཕྲུགས་ཉི་ཤུ་རྩ་གཅིག་སྟེ། ལུང་བར་སྡོམས་ལས། ལོ་བཅུ་ལོན་དང་འཛིན་དང་མཁས། །
རིགས་དང་གསལ་དང་འཛིན་འཇུག་དང་། །
སློབ་དང་སློབ་འཇུག་རྣམ་པ་གཉིས། །
ཕུན་སུམ་ཚོགས་གཉིས་རྣམ་པ་གསུམ། །
སློབ་དང་མི་སློབ་བྱུང་ཤེས་དང་། །
གནས་འཆའ་འཆར་འཇུག་ལྟུང་བ་ཤེས། །
ལྷོ་ཡི་རི་ལ་རྒྱུ་བ་ཡི། །
སྡེ་ཚན་ཡང་དག་བསྡུས་པ་ཡིན། །
ཞེས་གསུངས་ཏེ། བསྡུ་ན་གཉིས་ཏེ། བཙུན་པ་བརྟན་པའི་ཡན་ལག་དང་། མཁས་ཤིང་ཕན་འདོགས་པའི་ཡན་ལག་གོ །དང་པོ་ནི། གནས་པས་གནས་ལམ་ཞུས་པར་བྱ་བ་མི་བྱའོ་ཞེས་བཤད་ན། གནས་དང་གནས་པའི་མཚན་ཉིད་ཇི་ལྟ་བུ་ཞེ་ན། དེ་འཆད་ཅེས་པའམ། ཡང་ན་དེ་ལྟར་བཤད་ན་བསྙེན་པར་རྫོགས་ནས་ལོ་ཇི་ཙམ་ནས་གཞན་གྱི་མཁན་པོ་སོགས་གསུམ་བྱར་རུང་ཞེ་ན། བསྙེན་པར་རྫོགས་ནས་སྡོམ་རྒྱུན་བར་མ་ཆད་དུ་ལོ་བཅུ་མ་ལོན་པར་གཞན་གྱི་རབ་ཏུ་བྱུང་བ་དང་བསྙེན་པར་རྫོགས་པའི་མཁན་པོ་ཉིད་དང་། གཞན་གྱི་གནས་མེད་ཀྱི་ཉེས་པ་འགོག་པའི་གནས་ཀྱི་བླ་མ་ཉིད་དང་། རང་ཉིད་ཀྱང་གནས་ཀྱི་བླ་ལ་མ་བརྟེན་པར་འདུག་པར་མི་བྱ་སྟེ། དེ་གསུམ་བྱེད་དུ་རུང་བའི་བཙུན་པ་བརྟན་པའི་ཡན་ལག་མ་ཚང་བ་ཡིན་པའི་ཕྱིར། དེས་ན་གསུམ་པོ་དེ་ནུས་པ་ལ་བརྟན་པའི་ཡན་ལག་ཏུ་ལོ་བཅུ་ལོན་པ་དགོས་ལ། མ་ལོན་པ་ནི་གནས་པའི་རིགས་ཡིན་པར་དོན་གྱིས་བསྟན་ནོ། །
གཉིས་པ་ལ་བསྟན་བཤད་གཉིས་ལས། དང་པོ་ནི། འོ་ན་བསྙེན་པར་རྫོགས་ནས་ལོ་བཅུ་ལོན་པ་ཙམ་གྱིས་མཁན་སོགས་གསུམ་པོ་བྱར་རུང་ངམ་ཞེ་ན། ལོ་བཅུ་ལོན་ཀྱང་འོག་ནས་འབྱུང་བའི་ལྔ་ཚན་ལྷན་ཅིག་ཏུ་སྦྱར་བ་ཉི་ཤུ་རྩ་གཅིག་དག་ལས་ལྷན་ཅིག་སྦྱར་བ་གང་དང་ཡང་མི་ལྡན་པས་ནི་གཞན་གྱི་མཁན་སོགས་གསུམ་པོ་བྱར་རུང་བ་མ་ཡིན་ཏེ། དེ་གསུམ་བྱར་རུང་བའི་མཁས་པའི་ཡན་ལག་མ་ཚང་བའི་ཕྱིར། གཉིས་པ་ལ་བཞི་སྟེ། སྡེ་སྣོད་གཉིས་ཤེས་པའི་ཡོན་ཏན་དང་། སྡེ་སྣོད་གསུམ་ཤེས་པའི་དང་། དགེ་སྦྱོང་ཚུལ་གྱིས་དང་། འདུལ་བའི་སྡེ་སྣོད་ཤེས་པའི་ཡོན་ཏན་ནོ། །
དང་པོ་ནི། ལྷན་ཅིག་སྦྱར་བ་དེ་རྣམས་གང་ཡིན་ཞེ་ན། ནད་གཡོག་རང་གི་བྱེད་དམ་གཞན་བྱེད་དུ་འཇུག་ནུས་པ། འགྱོད་པ་བསལ་བ་རང་གིས་བྱེད་དམ་བྱེད་དུ་འཇུག་ནུས་པ། སྡིག་པ་ཅན་གྱི་ལྟ་བའི་རྣམ་པ་སྤང་བ་རང་གིས་བྱེད་དམ་བྱེད་དུ་འཇུག་ནུས་པ། གནས་མངོན་པར་མི་དགའ་བ་འདོར་བ་རང་གིས་བྱེད་དམ་བྱེད་དུ་འཇུག་ནུས་པ་སྟེ། བཞི་པོ་དེའི་སྟེང་དུ་ལོ་བཅུ་ལོན་པ་བསྣན་པའི་ལྔ་པ་དེ་ནི་ལྔ་ཚན་དང་པོའོ། །
དེ་ཡང་འབྲས་བུ་ལ་གཞག་ན། སྡུག་བསྔལ་ལ་ཇི་མི་སྙམ་པའི་བཟོད་པ་དང་ལྡན་པའི་སྒོ་ནས་ནད་གཡོག་རང་གི་བྱེད་དམ་བྱེད་དུ་འཇུག་ནུས་པ། འདུལ་བ་ཤེས་པའི་སྒོ་ནས་ལྟུང་བ་བྱུང་བ་ཡིད་ལ་གཅགས་པའི་འགྱོད་པ་བསལ་བ་རང་གིས་བྱེད་དམ་བྱེད་དུ་འཇུག་ནུས་པ། མངོན་པར་ཤེས་པའི་སྒོ་ནས་སྡིག་པ་ཅན་གྱི་ལྟ་བའི་རྣམ་པ་སྤང་བ་རང་གིས་བྱེད་དམ་བྱེད་དུ་འཇུག་ནུས་པ། བསམ་པ་ཤེས་པའི་སྒོ་ནས་སློབ་མ་དེ་གནས་སམ་ཡུལ་མངོན་པར་མི་དགའ་བ་འདོར་བ་དག་ལ་རང་གི་བྱེད་དམ་གཞན་བྱེད་དུ་འཇུག་ནུས་པའོ། །

གཉིས་པ་ལ་གཉིས་ཏེ། ཡན་ལག་ཐུན་མོང་བ་དང་། ཐུན་མོང་མ་ཡིན་པའོ། །
དང་པོ་ནི། ལྔ་པ་ལྷག་མ་རྣམས་ཀྱི་ཡན་ལག་གང་ཞེ་ན། སློབ་པ་ཉིད་ཅེས་པ་ཡན་ཆད་དངོས་སུ་ལྔ་པ་ཚང་བ་མ་ཡིན་པ་རྣམས་ལ་ཚུལ་ཁྲིམས་དང་ལྡན་པ་ཉིད་དང་། མང་དུ་ཐོས་པ་ཉིད་ཡན་ལག་ཏུ་སྦྱར་རོ། །
དེ་ལ་ཚུལ་ཁྲིམས་དང་ལྡན་པ་ནི་བསམ་བཞིན་དུ་ཉེས་བྱས་ཙམ་ཡང་མི་བྱེད་པ་ཡིན་ལ། མང་དུ་ཐོས་པ་ནི་ལྔ་པ་དེའི་གཞི་འདིང་ལ་ནང་པའི་སྡེ་སྣོད་མང་དུ་ཐོས་པ་ཡོད་པ་ཡིན་ན། ཕྱི་རོལ་པའི་བསྟན་བཅོས་མང་དུ་ཐོས་པ་ལ་བྱེད་ལ། ནང་པའི་སྡེ་སྣོད་མང་དུ་ཐོས་པ་ཡོད་པ་མ་ཡིན་ན། ནང་པའི་སྡེ་སྣོད་མང་དུ་ཐོས་པ་ཉིད་ལ་བྱེད་དོ། །
གཉིས་པ་ལ་གཉིས་ཏེ། ཚིག་དོན་གཉིས་ཀ་ཤེས་པའི་དང་། དོན་ཤེས་པའི་ཡོན་ཏན་ནོ། །
དང་པོ་ལ་རང་འཛིན་པ་དང་། གཞན་འཛིན་དུ་འཇུག་པ་གཉིས་ལས། དང་པོ་ནི། དེ་གཉིས་གང་དང་སྦྱོར་ཞེ་ན། སྡེ་སྣོད་མངོན་པར་ཤེས་པ་ཉིད་དོ་ཞེས་ཏེ། མདོ་སྡེ་དང་། འདུལ་བ་དང་། མངོན་པའི་སྡེ་སྣོད་གསུམ་མངོན་པར་ཤེས་པ་སྟེ། དེ་གསུམ་ཀ་ལ་འཛིན། མཁས། རིག་གསལ་བཞི། ཚུལ་ལྡན་མང་ཐོས་གཉིས་སྦྱར་བས་ལྔ་པ་བཞི་སྟོན་ནོ། །
དེ་ཡང་འཛིན་པ་ནི་སྡེ་སྣོད་གསུམ་གྱི་ཚིག་དོན་མི་བརྗེད་པར་འཛིན་པ། མཁས་པ་ནི་སྡེ་སྣོད་གསུམ་ཕན་ཚུན་འབྲེལ་བས་འདྲེས་པར་གནས་པ་ལ་སོ་སོར་འབྱེད་ནུས་པ། རིག་པ་ནི་སྡེ་སྣོད་གསུམ་པོ་དེ་ཚད་མ་གསུམ་དང་མི་འགལ་བར་རྩོམ་ནུས་པ། གསལ་བ་ནི་སྡེ་སྣོད་གསུམ་པོ་དེ་ལུང་རིགས་དང་སྦྱར་ནས་གཞན་ལ་གསལ་བར་སྟོན་ནུས་པའོ། །
གཉིས་པ་ནི། དེ་དག་འཛིན་དུ་འཇུག་ནུས་པ་ཉིད་དོ་ཞེས་ཏེ། མདོ་སྡེ་འཛིན་དུ་འཇུག་ནུས། འདུལ་བ་འཛིན་དུ་འཇུག་ནུས། མ་མོ་འཛིན་དུ་འཇུག་ནུས། དེའི་སྟེང་དུ་ཚུལ་ལྡན་མང་ཐོས་གཉིས་བསྣན་པའི་ལྔ་པ་དེ་ནི་ལྔ་ཚན་དྲུག་པའོ། །
དེ་ལྟར་ན་འདུལ་བ་ལ་གནས་པ་མ་ཚང་བར་འགྱུར་རོ་ཞེ་ན། སྐྱོན་མེད་དེ། སྡེ་སྣོད་གསུམ་པོ་དེ་རང་གིས་བསྟན་པའི་སྒོ་ནས་གཞན་འཛིན་དུ་འཇུག་ནུས་པ་ཉིད་ཡིན་པའི་ཕྱིར་རོ། །
གཉིས་པ་དོན་ཤེས་པའི་ཡོན་ཏན་ལ་བཞི་སྟེ། བསླབ་པ་གསུམ་ཤེས་པའི་ཡོན་ཏན། ཚུལ་ཁྲིམས་ཤེས་པའི་ཡོན་ཏན། ཕུན་ཚོགས་གཉིས་ཀྱི་ཡོན་ཏན། ཚོགས་སྦྱོར་གཉིས་ཀྱི་ཡོན་ཏན་ནོ། །
དང་པོ་ལ་གཉིས་ཏེ། རང་སློབ་པ་དང་། གཞན་སློབ་ཏུ་འཇུག་པའི་ཡོན་ཏན་ནོ། །
དང་པོ་ནི། ལྷག་པའི་ཚུལ་ཁྲིམས་ལ་སློབ། ལྷག་པའི་སེམས་ལ་སློབ། ལྷག་པའི་ཤེས་རབ་ལ་སློབ་པ་ཉིད་དེ། དེའི་སྟེང་དུ་ཡན་ལག་ཐུན་མོང་བ་གཉིས་བསྣན་པའི་ལྔ་པ་དེ་ནི་ལྔ་ཚན་བདུན་པའོ། །
དེ་ལ་ལྷག་པའི་ཚུལ་ཁྲིམས་ལ་སློབ་པ་ནི་འདུལ་བར་གཏོགས་པའི་བསླབ་པའི་གཞི་མཐའ་དག་ལ་སློབ་པ་དང་། ལྷག་པའི་སེམས་ནི་བསམ་གཏན་བཞིར་གཏོགས་པའི་སེམས་ལ་སློབ་པ་དང་། ལྷག་པའི་ཤེས་རབ་ཅེས་པ་ནི་ལམ་བདེན་ལ་སློབ་པའོ། །
གཉིས་པ་ནི། བསླབ་པ་གསུམ་པོ་དེ་ལ་རང་སློབ་པར་མ་ཟད། དེའི་སྟེང་དུ་གཞན་ལྷག་པའི་ཚུལ་ཁྲིམས་ལ་སློབ་ཏུ་འཇུག་ནུས། ལྷག་པའི་སེམས་ལ་སློབ་ཏུ་འཇུག་ནུས། ལྷག་པའི་ཤེས་རབ་ལ་སློབ་ཏུ་འཇུག་ནུས་པ། དེའི་སྟེང་དུ་ཡན་ལག་ཐུན་མོང་པ་གཉིས་བསྣན་པའི་ལྔ་པ་དེ་ནི་ལྔ་ཚན་བརྒྱད་པའོ། །
གཉིས་པ་ནི། བསླབ་པ་གསུམ་ལ་སློབ་པ་དང་སློབ་ཏུ་འཇུག་ནུས་པའི་ལྔ་པ་གཉིས་སུ་ཕྱེ་བ་དེ་བཞིན་དུ་འདིར་ཡང་ལྔ་ཚན་གཉིས་སྦྱར་རོ། །
ཇི་ལྟར་ཞེ་ན། ལྷག་པའི་སྤྱོད་པ་ལ་སློབ། ལྷག་པའི་འདུལ་བ་ལ་སློབ། ལྷག་པའི་སོ་སོ་ཐར་པ་ལ་སློབ། དེའི་སྟེང་དུ་ཚུལ་ལྡན་མང་ཐོས་གཉིས་བསྣན་པའི་ལྔ་པ་དེ་ནི་ལྔ་ཚན་དགུ་པའོ། །

གསུམ་པོ་དེ་ལ་སློབ་ཏུ་འཇུག་ཀྱང་ནུས་པའི་སྟེང་དུ་ཚུལ་ལྡན་མང་ཐོས་གཉིས་བསྣན་པའི་ལྔ་པ་དེ་ནི་ལྔ་ཚན་བཅུ་པའོ། །
ལྷག་པའི་སྤྱོད་པ་ནི་བསྟན་བཅོས་ནས་བཤད་པའི་འགྲོ་འཆག་ཉལ་འདུག་གི་སྤྱོད་པ། ལྷག་པའི་འདུལ་བ་ནི་ལུང་སྡེ་བཞི་ནས་བཤད་པའི་བསླབ་པ། ལྷག་པའི་སོ་སོར་ཐར་པ་ནི་རྩ་བའི་ལུང་སོ་སོར་ཐར་པ་ནས་བཤད་པའི་བསླབ་པའི་གཞི་རྣམས་ལ་སློབ་པ་ཉིད་དོ། །
གསུམ་པ་ཕུན་ཚོགས་གཉིས་ཀྱི་ཡོན་ཏན་ལ་གཉིས་ལས། ཕུན་ཚོགས་དང་པོ་ནི་དད་པ་ཕུན་ཚོགས། ཚུལ་ཁྲིམས་ཕུན་ཚོགས། ཐོས་པ་ཕུན་ཚོགས། གཏོང་བ་ཕུན་ཚོགས། ཤེས་རབ་ཕུན་སུམ་ཚོགས་པའི་ལྔ་ཚན་འདི་ནི་ལྔ་ཚན་བཅུ་གཅིག་པའོ། །
དེ་ལ་དད་པ་ཕུན་སུམ་ཚོགས་པ་ནི་དང་པའི་དད་པ་དང་། འདོད་པའི་དད་པ་དང་། ཡིད་ཆེས་པའི་དད་པ་ཕུན་སུམ་ཚོགས་པ་སྟེ་ཕྱིར་ནུར་བ་མེད་པའི་མཚན་ཉིད་ཅན་ནོ། །
ཚུལ་ཁྲིམས་ཕུན་སུམ་ཚོགས་པ་ནི་བཅས་རང་གི་ཉེས་པས་མ་གོས་པའི་ཚུལ་ཁྲིམས་སོ། །
ཐོས་པ་ནི་འདུལ་བ་ཐོས་པ། གཏོང་བ་ནི་མ་ཆགས་པར་གཏོང་བའོ། །
ཤེས་རབ་ནི་ཆོས་རབ་ཏུ་རྣམ་པར་འབྱེད་པའི་ཤེས་རབ་བོ། །
ཕུན་ཚོགས་གཉིས་པ་ནི་ཀྱང་ཞེས་པ་ཕུན་ཚོགས་གོང་མ་ལ་བསྙེགས་པས་ཚུལ་ཁྲིམས་ཕུན་ཚོགས། ཏིང་ངེ་འཛིན་ཕུན་ཚོགས། ཤེས་རབ་ཕུན་ཚོགས། རྣམ་པར་གྲོལ་བ་ཕུན་ཚོགས། རྣམ་གྲོལ་དེ་ཤེས་པ་དང་མཐོང་བ་ཕུན་སུམ་ཚོགས་པའི་ཡན་ལག་ལྔ་པ་གཅིག་ཏུ་སྦྱར་བ་དེ་ནི་ལྔ་ཚན་བཅུ་གཉིས་པའོ། །
དེ་ཡང་ཚུལ་ཁྲིམས་ནི་དགེ་སློང་གི་རྒྱུད་ཀྱི་ཚུལ་ཁྲིམས། ཏིང་ངེ་འཛིན་ནི་མི་སློབ་པའི་རྒྱུད་ཀྱི་ཟག་པ་མེད་པའི་ཏིང་ངེ་འཛིན། ཤེས་རབ་ནི་དེའི་རྒྱུད་ཀྱི་སྡུག་ཀུན་དང་ལམ་བདེན་ལ་དམིགས་པའི་ཟག་མེད་ཀྱི་ཤེས་རབ་བོ། །
རྣམ་པར་གྲོལ་བ་ནི་དེའི་རྒྱུད་ཀྱི་སྤང་བྱ་མཐའ་དག་ལས་གྲོལ་བའི་རྣམ་གྲོལ་ལོ། །
རྣམ་གྲོལ་དེ་ཤེས་པའི་འགོག་བདེན་ལ་དམིགས་པའི་ཟད་མི་སྐྱེ་ཤེས་པ། དེ་མཐོང་བ་ནི་འགོག་བདེན་ལ་དམིགས་པའི་མི་སློབ་པའི་ཡང་དག་པའི་ལྟ་བའོ། །
བཞི་པ་ལ་གཉིས་ཏེ། ཡན་ལག་ཐུན་མོང་བ་དང་། ཐུན་མོང་མ་ཡིན་པའོ། །
དང་པོ་ནི། སློབ་པ་ཉིད་ཡན་ཆད་ལྔ་པ་མ་ཚང་བ་རྣམས་ལ་ཚུལ་ལྡན་མང་ཐོས་གཉིས་བསྣན་པར་མ་ཟད་བརྩོན་འགྲུས་རྩོམ་པ་ཉིད་དང་ཤེས་རབ་དང་ལྡན་པ་ཉིད་དང་ཡང་སྦྱར་བས་ཐུན་མོང་གི་ཡན་ལག་བཞིའོ། །
དེ་ལ་བརྩོན་འགྲུས་རྩོམ་པ་ཉིད་ནི་སྡིག་པ་མི་དགེ་བ་སྐྱེས་པ་སྤོང་བ་དང་། མ་སྐྱེས་པ་མི་བསྐྱེད་པའི་ཕྱིར་དང་། གཉེན་པོ་དགེ་བའི་ཆོས་མ་སྐྱེས་པ་བསྐྱེད་པའི་ཕྱིར་དང་། སྐྱེས་ཟིན་འཕེལ་བའི་ཕྱིར་དུ་བརྩོན་འགྲུས་རྩོམ་པའོ། །
ཤེས་རབ་དང་ལྡན་པ་ནི་རྒྱུ་རྐྱེན་ཤེས་ཤིང་གཅིག་ལས་མང་དུ་སྤྲོ་ནུས་པ་དང་ཕྱིས་འབྱུང་བ་སྔ་ནས་ཤེས་པ་དང་ལྡན་པའོ། །
གཉིས་པ་ནི། དེ་གང་དང་སྦྱོར་ཞེ་ན། དྲན་པ་དང་ལྡན་པ་གཞིར་བྱས་ཏེ་དེའི་སྟེང་དུ་ཚུལ་ལྡན་མང་ཐོས་གཉིས། བརྩོན་འགྲུས་རྩོམ་ཤེས་གཉིས་ཏེ་བཞི་བསྣན་པའི་ལྔ་པ་དེ་ནི་ལྔ་ཚན་བཅུ་གསུམ་པའོ། །
ནང་དུ་ཡང་དག་པར་གཞག་པ་གཞིར་བྱས་ལ་དེའི་སྟེང་དུ་སྔར་གྱི་བཞི་པོ་དེ་བསྣན་པ་དེ་ནི་ལྔ་ཚན་བཅུ་བཞི་པ་དང་། མཉམ་པར་གཞག་པ་གཞིར་བཟུང་ནས་དེའི་སྟེང་དུ་སྔར་གྱི་བཞི་པོ་དེ་བསྣན་པའི་ལྔ་པ་དེ་ནི་ལྔ་ཚན་བཅོ་ལྔ་པའོ། །
དེ་ལ་དྲན་པ་དང་ལྡན་པ་ནི་སྔར་བཟུང་ཟིན་གྱི་དོན་མི་བརྗོད་པར་འཛིན་ནུས་པའི་དྲན་པ་དང་ལྡན་པ་དང་། ནང་དུ་ཡང་དག་པར་གཞག་པ་ནི་ལུས་འདུ་འཛི་ལས་དབེན། སེམས་མི་དགེ་བའི་རྣམ་རྟོག་ལས་དབེན་པ་དང་། མཉམ་པར་གཞག་པ་ནི་སེམས་རྩེ་གཅིག་ཏུ་དམིགས་པ་ལ་འཇོག་ནུས་པའོ། །

གསུམ་པ་དགེ་སྦྱོང་ཚུལ་གྱི་ཡོན་ཏན་ལ། སློབ་པ་དང་མི་སློབ་པ་གཉིས་ལས། དང་པོ་ནི། སློབ་པའི་ཚུལ་ཁྲིམས་དང་། ཏིང་ངེ་འཛིན་དང་། ཤེས་རབ་དང་། རྣམ་པར་གྲོལ་བ་དང་། རྣམ་གྲོལ་དེ་ཤེས་མཐོང་གི་ཡན་ལག་ལྔ་ཚང་བ་དེ་ནི་ལྔ་ཚན་བཅུ་དྲུག་པའོ། །
དེ་ཡང་འབྲས་བུ་ཕྱི་མ་ཐོབ་ཕྱིར་དུ་སློབ་པས་ན་སློབ་པ་ཉིད་ཡིན་ལ། དེའི་ཚུལ་ཁྲིམས་ནི་སློབ་པའི་རྒྱུད་ཀྱི་ཟག་མེད་ཀྱི་སྡོམ་པ་དང་། ཏིང་ངེ་འཛིན་ནི་དེའི་རྒྱུད་ཀྱི་ཟག་མེད་ཀྱི་ཏིང་ངེ་འཛིན་དང་། ཤེས་རབ་ནི་དེའི་རྒྱུད་ཀྱི་སྡུག་ཀུན་དང་ལམ་བདེན་ལ་དམིགས་པའི་ཟག་མེད་ཀྱི་ཤེས་རབ་དང་། རྣམ་པར་གྲོལ་བ་ནི་དེའི་རྒྱུད་ཀྱི་སྤང་བྱ་ཕྱོགས་གཅིག་ལས་གྲོལ་བའི་རྣམ་གྲོལ་དང་། དེ་ཤེས་པ་ནི་འགོག་བདེན་ལ་དམིགས་པའི་ཆོས་ཤེས་དང་རྗེས་ཤེས་དང་། བར་ཆད་མེད་ལམ་ལས་གཞན་པའི་ཁྱད་པར་ཅན་གྱི་ལམ་མོ། །
དེ་མཐོང་བ་ནི་འགོག་བདེན་ལ་དམིགས་པའི་ཆོས་བཟོད་དང་། རྗེས་བཟོད་དང་། དེ་འདྲེན་པར་བྱེད་པའི་སྦྱོར་བའི་ལམ་དང་བར་ཆད་མེད་པའི་ལམ་མོ། །
གཉིས་པ་ནི། འབྲས་བུ་ཕྱི་མ་ཐོབ་པའི་ཕྱིར་དུ་མི་སློབ་པས་ན་མི་སློབ་པ་ཉིད་དེ། དེའི་རྒྱུད་ཀྱི་ཚུལ་ཁྲིམས་དང་། ཏིང་ངེ་འཛིན་དང་། ཤེས་རབ་དང་། རྣམ་པར་གྲོལ་བ་དང་། དེ་ཤེས་མཐོང་གི་ཡན་ལག་ལྔ་ཚང་བ་དེ་ནི་ལྔ་ཚན་བཅུ་བདུན་པའོ། །
དེ་ལ་མི་སློབ་པའི་ཚུལ་ཁྲིམས་ནི་མི་སློབ་པའི་རྒྱུད་ཀྱི་ཟག་མེད་ཀྱི་སྡོམ་པ་ཡིན་ལ། གཞན་རྣམས་ཕུན་ཚོགས་འོག་མ་དང་འདྲའོ། །
བཞི་པ་འདུལ་བ་ཤེས་པའི་ཡོན་ཏན་ལ་གསུམ་སྟེ། དོན་ཤེས་པའི་དང་། འཁོར་ལ་མ་ཆགས་པའི་དང་། ཚིག་དོན་གཉིས་ཀ་ཤེས་པའི་ཡོན་ཏན་ནོ། །
དང་པོ་ནི། བྱུང་བ་མངོན་པར་ཤེས། བཅས་པ་མངོན་པར་ཤེས། རྗེས་སུ་བཅས་པ་མངོན་པར་ཤེས། བཀག་པ་མངོན་པར་ཤེས། གནང་བ་མངོན་པར་ཤེས་པའི་ཡན་ལག་ལྔ་ཚང་བ་དེ་ནི་ལྔ་ཚན་བཅོ་བརྒྱད་པའོ། །
དེ་ཡང་བྱུང་བ་ནི་གླེང་གཞི། བྱེད་རྒྱུ། རྒྱུ་མཚན་དང་བཅས་པ་དང་། བཅས་པ་ནི་སྟོན་པའི་གསུང་གིས་མཚམས་དང་པོ་གཞག་པ་དང་། རྗེས་སུ་བཅས་པ་ནི་སྟོན་པའི་གསུང་གིས་མཚམས་དང་པོར་གཞག་པའི་གཞི་དེ་ལ་གསུང་གིས་མཚམས་གཉིས་པ་རྣམ་པར་གཞག་པ་དང་། བཀག་པ་ནི་སྲོག་ལ་བབས་ཀྱང་མི་བྱའོ་ཞེས་བཀག་པ་དང་། གནང་བ་ནི་གཞི་དེ་བྱས་ན་ཕན་ཡོན་ཡོད་ཅིང་མ་བྱས་ན་ཉེས་པ་མེད་པས་ཅི་དགར་གནང་བ་སྟེ། ཉི་མའི་སུམ་ཆ་བདེ་བ་མ་ཡིན་པ་ལ་ཕྱི་རོལ་པའི་བསྟན་བཅོས་བཀླག་པར་གནང་བ་ལྟ་བུའོ། །
མངོན་པར་ཤེས་པ་ནི་གསལ་བར་ངེས་པའོ། །
གཉིས་པ་ལ་ཡན་ལག་ཐུན་མོང་བ་དང་། ཐུན་མོང་མ་ཡིན་པ་གཉིས་ལས། དང་པོ་ནི། བར་དུ་གཅོད་པ་མངོན་པར་ཤེས་པ་དང་། བར་དུ་གཅོད་པ་མ་ཡིན་པར་མངོན་པར་ཤེས་པ་དང་། སྨྲ་བ་པོ་ཉིད་དང་། རྗེས་སུ་སྟོན་པ་ཉིད་དེ་བཞི་པོ་དེ་ཐུན་མོང་གི་ཡན་ལག་ཏུ་སྦྱར་རོ། །
གཉིས་པ་ནི། བཞི་པོ་དེ་གཏན་དུ་གནས་འཆར་འཇུག་ནུས་པ་དང་སྦྱར་བའི་ལྔ་པ་དེ་ནི་ལྔ་ཚན་བཅུ་དགུ་པའོ། །
ཡན་ལག་བཞི་པོ་དེ་རེ་ཞིག་གནས་འཆའ་ནུས་པ་དང་སྦྱར་བ་ནི་ལྔ་ཚན་ཉི་ཤུ་པའོ། །
དེ་ལ་སྲོག་གཅོད་པ་ལ་སོགས་པ་ནི་བར་དུ་གཅོད་པ་ཡིན་པར་མངོན་པར་ཤེས་པ་དང་། གནང་བ་དང་བསྒྲུབ་པའི་བྱ་བ་ནི་བར་དུ་གཅོད་པ་མ་ཡིན་པ་མངོན་པར་ཤེས་པ་ཉིད་དང་། བླང་དོར་གྱི་གནས་གཞན་ལ་སྨྲ་བར་བྱེད་པ་པོ་ཉིད་དང་། གཞན་བླང་དོར་ལ་འགོད་པའི་སྒོ་ནས་སྤྲོ་བ་བསྐྱེད་ནུས་པ་ནི་རྗེས་སུ་སྟོན་པ་ཉིད་དང་། རང་གི་སློབ་མ་གཞན་ལ་གཏན་དུ་གནས་འཆར་འཇུག་ནུས་པ་ཉིད་དང་། རང་གི་སློབ་མ་རེ་ཞིག་གཞན་ལ་གནས་འཆར་འཇུག་ནུས་པ་ཉིད་དོ། །

གསུམ་པ་ནི་ལྟུང་བ་མངོན་པར་ཤེས། ལྟུང་བ་མ་ཡིན་པ་མངོན་པར་ཤེས། ཡང་བ་མངོན་པར་ཤེས། ལྕི་བ་མངོན་པར་ཤེས། སོ་སོར་ཐར་པ་དང་རྒྱས་པ་ཐོན་པའི་ལྔ་པ་དེ་ནི་ལྔ་ཚན་ཉེར་གཅིག་པའོ། །
དེ་ཡང་སྲོག་གཅོད་པ་ལ་སོགས་པ་ནི་ལྟུང་བ། གསོ་སྦྱོང་ལ་སོགས་པ་ནི་ལྟུང་བ་མ་ཡིན་པ་དང་། ཀུན་སློང་ཞན་པས་བྱས་པའི་ལྟུང་བ་ནི་ཡང་བ་དང་། ཀུན་སློང་དྲག་པོས་བྱས་པའི་ལྟུང་བ་ནི་ལྕི་བ་མངོན་པར་ཤེས་པ་དང་། རྩ་བའི་ལུང་སོ་སོ་ཐར་པ་ཁ་ཏོན་ཏུ་ཐོན་པ་དང་། རྒྱས་པ་ལུང་སྡེ་བཞི་ཁ་ཏོན་དུ་ཐོན་པ་ཉིད་དོ། ༈ །གཉིས་པ་དཀའ་བའི་གནས་ལ་དཔྱད་པ་ལ་དྲུག་སྟེ། ལོ་བཅུ་ལོན་པ་དང་པོར་བསྟན་པའི་དགོས་པ། ལྔ་ཕྲུགས་ཀྱི་བསྡུ་བ། རང་དབང་ཅན་ཡིན་མིན་གྱི་ཁྱད་པར། ལྔ་པ་ཁ་སྡུས་ཀྱིས་ཆོག་མི་ཆོག ལྔ་པ་ཉི་ཤུ་རྩ་གཅིག་ཚང་དགོས་མི་དགོས། ཡོན་ཏན་གྱི་ཆ་ཙམ་གྱིས་ཆོག་མི་ཆོག་དཔྱད་པའོ། །
དང་པོ་ནི། དེ་ལ་དགོས་པ་ཡོད་དེ། མཁན་སོགས་གསུམ་པོ་བྱར་རུང་བའི་རྒྱུའི་གཙོ་བོ་ཡིན་པ་དང་། ལྔ་པ་ལྷག་མ་རྣམས་ཀྱི་ཡུལ་ཉིད་ཡིན་པར་བསྟན་པ་དང་། འདུལ་བ་ལ་གནས་པའི་དོན་ཉིད་ཀྱང་བསྟན་པ་དང་། ལྔ་པ་དང་པོའི་ཡན་ལག་བདེ་བླག་ཏུ་རྟོགས་པའི་ཆེད་ཡིན་པའི་ཕྱིར། དེ་ལྟར་ཡང་ཊཱི་ཀར། དེ་ལ་ལོ་བཅུ་ལོན་པ་ཉིད་འདི་ནི་ལྔ་པ་དང་པོའི་ཡན་ལག་ལྔ་པ་ཡིན་པར་རིག་པར་བྱ་སྟེ། འདུལ་བ་ལ་གནས་པའི་དོན་ཉིད་ཀྱང་བསྟན་པ་ཡིན་དེ་ལྔ་པ་ལྷག་མ་རྣམས་ཀྱི་ནི་ཡུལ་ཡིན་པར་སྟོན་ཏེ། གང་ལ་ལོ་བཅུ་ལོན་པ་ཉིད་དང་འདུལ་བ་ལ་གནས་པའི་དོན་ཉིད་གཉིས་པོ་དེ་དག་ཡོད་པ་དེས་ནི་མཁན་པོ་ཉིད་ལ་སོགས་པ་གསུམ་པོ་དག་ཀྱང་བྱ་སྟེ། འདི་ལྟར་དེ་ནི་མཁན་པོ་ཉིད་ལ་སོགས་པ་དག་གི་གཙོ་བོའི་རྒྱུ་ཡིན་པའི་ཕྱིར་རོ་ཞེས་དང་། དེའི་ཕྱིར་ལོ་བཅུ་ལོན་པ་ཉིད་དང་། འདུལ་བ་ལ་གནས་པའི་དོན་ཉིད་ནི་བཟླ་བར་བྱ་བ་མ་ཡིན་པའི་ཡན་ལག་ཡིན་ནོ། །
དོན་འདི་བསྟན་པའི་ཕྱིར་དང་པོར་ལོ་བཅུ་ལོན་པ་སྨོས་སོ་ཞེས་སོ། །
ལྔ་པ་ལྷག་མ་རྣམས་ཀྱི་ཡུལ་ཡིན་པར་བསྟན་ཞེས་པའི་དོན་ནི། ལྔ་པ་ལྷག་མ་དང་ལྡན་པ་རྣམས་ཀྱིས་མཁན་སོགས་གསུམ་པོ་བྱེད་པ་ལ་ལོ་བཅུ་ལོན་པ་གཞིར་གཟུང་དགོས་ཞེས་པའི་དོན་ཡིན་ནོ། །
གཉིས་པ་ནི། ཁ་ཅིག་ན་རེ། ཉེར་གཅིག་པོ་དེ་ཡང་ལྔ་པ་ཁྱད་པར་ཅན་ཡིན་མིན་གཉིས་སུ་འདུ་ལ། དེ་ཡང་སྡེ་སྣོད་གསུམ་ཤེས་པའི་ཡོན་ཏན་ནམ། འཕགས་རྒྱུད་ཀྱི་ལམ་ཡན་ལག་ཏུ་ཡོད་པ་ནི་ཁྱད་པར་ཅན་དང་། དེ་ལས་གཞན་པ་ནི་ཁྱད་པར་ཅན་མ་ཡིན་པའི་ལྔ་པ་ཡིན་ཞིང་། ཁྱད་པར་ཅན་མ་ཡིན་པའི་མཚན་གཞི་ནི་བྱུང་བཅས་ཀྱི་ལྔ་པ་སོགས་ཕྱི་མ་བཞིའོ་ཞེས་ཟེར། མཚོ་་་་་་ཁ་ཅིག་ཚིག་དོན་གཉིས་ཀ་ཤེས་པ་ཡན་ལག་ཏུ་ཡོད་པ་ནི་ཁྱད་པར་ཅན་དང་། ཚིག་དོན་རེ་རེ་ཤེས་པ་ཡན་ལག་ཏུ་ཡོད་པ་ནི་ཁྱད་པར་ཅན་མ་ཡིན་པ་ཡིན་ལ། ལྟུང་ཤེས་ཀྱི་ལྔ་པ་ནི་ཁྱད་པར་ཅན་མ་ཡིན་པའོ་ཞེས་ཟེར། དེ་གཉིས་ཀ་མི་འཐད་དེ། ལྔ་པ་ཁྱད་པར་ཅན་དང་ཁྱད་པར་ཅན་མ་ཡིན་པའི་ཐ་སྙད་གཞུང་ཁུངས་ཐུབ་གང་ལས་ཀྱང་མ་བཤད་པའི་ཕྱིར། རང་ལུགས་ལ། ལྔ་པ་རང་དབང་ཅན་ཡིན་མིན་གཉིས་སུ་འདུ་ལ། དང་པོ་ནི། ལྔ་པ་རང་ཉིད་དང་ལྡན་པར་འཇོག་པ་ལྔ་ཚན་གཞན་ལྡན་པ་ལ་མི་ལྟོས་པ་སྟེ་སྡེ་སྣོད་འཛིན་པའི་ལྔ་པ་ལྟ་བུའོ། །
ལྔ་པ་རང་དབང་ཅན་མ་ཡིན་པ་ནི་རང་ཉིད་དང་ལྡན་པར་འཇོག་པ་ལྔ་ཚན་གཞན་ལ་ལྟོས་པའི་ལྔ་པ་སྟེ། འཛིན་འཇུག་གི་ལྔ་པ་ལྟ་བུའོ། །
ལོ་བཅུ་ལོན་པ་དང་འདུལ་བ་ཤེས་པ་གཉིས་པོ་མཁན་སོགས་གསུམ་པོ་བྱེད་པའི་གཙོ་བོའི་རྒྱུར་མཚུངས་ན་སློབ་པ་དང་མི་སློབ་པའི་སྐབས་སུ་འདུལ་བ་ཤེས་པ་དེ་གང་གིས་བསྟན་ཞེ་ན། ལོ་བཅུ་ལོན་པས་བསྟན་པ་ཡིན་ཏེ། ལོ་བཅུ་ལོན་པའི་འཕགས་པ་ཡིན་ན་འདུལ་བ་ཤེས་པས་ཁྱབ་པའི་ཕྱིར་ཏེ། དེ་བསླབ་པ་ལ་གུས་པས་བསྙེན་པར་རྫོགས་ནས་ལོ་བཅུའི་བར་དུ་འདུལ་བ་ངེས་པར་སློབ་ཅིང་། དེ་ཙམ་གྱིས་འདུལ་བ་ཤེས་པར་ཡང་འགྱུར་བའི་ཕྱིར་དང་། བསྙེན་པར་རྫོགས་ནས་ལོ་བཅུའི་བར་དུ་ལྟུང་བས་མ་གོས་འདུལ་བ་ཤེས་པར་གྲུབ་ལ། ལྟུང་བས་གོས་ན་འཕགས་ལམ་མི་ཐོབ་པའི་ཕྱིར་རོ། །

ཊཱི་ཀར་དེ་ལ་ཉེས་པ་མེད་དེ། ལོ་བཅུ་ལོན་པ་ཉིད་ཅེས་སྨོས་པའི་ཕྱིར་ཏེ། འདི་ལྟར་དེ་གཉིས་ནི་འཕགས་པ་ཡིན་པས། ལོ་བཅུ་པོ་དག་ལ་འདུལ་བ་ལ་གདོན་མི་ཟ་བར་འབད་པ་ཡིན་པའི་ཕྱིར་ཞེས་སོ། །
གསུམ་པ་ལ་གསུམ་སྟེ། ལྔ་པ་རང་དབང་ཅན་ཡིན་མིན་གྱི་ཁྱད་པར། ཡན་ལག་རང་དབང་ཅན་ཡིན་མིན་གྱི་ཁྱད་པར། གང་ཟག་རང་དབང་ཅན་ཡིན་མིན་གྱི་ཁྱད་པར་རོ། །
དང་པོ་ནི། བཤད་ཟིན་ལ། དེའི་ཐ་སྙད་ནི་ཊཱི་ཀར་གཞན་དུ་ལྔ་པ་རང་དབང་ཅན་ཁོ་ནར་འགྱུར་ལ་ཞེས་པས་བསྟན་ནོ། །
གཉིས་པ་ནི། ཁ་ཅིག་རང་གི་ལྔ་པའི་གཞི་འདིང་བྱེད་ཅིང་ལྔ་པ་གཞན་གྱི་ཁ་སྐོང་དུ་འགྲོ་བ་ནི་ཡན་ལག་རང་དབང་ཅན་གྱི་དོན་ཡིན་ཏེ། དཔེར་ན་ཕུན་ཚོགས་གོང་མའི་ཡན་ལག་ལྟ་བུའོ། །
རང་གི་ལྔ་པའི་གཞི་འདིང་མི་བྱེད་པར་ལྔ་པ་གཞན་གྱི་ཁ་སྐོང་དུ་འགྲོ་བ་ནི་ཡན་ལག་རང་དབང་ཅན་མ་ཡིན་པ་སྟེ། དཔེར་ན་ཚུལ་ལྡན་མང་ཐོས་དང་བརྩོན་འགྲུས་རྩོམ་ཤེས་ལྟ་བུའོ་ཞེས་ཟེར་བ་མི་འཐད་དེ། གནས་དང་རེ་ཞིག་གི་གནས་ཤེས་པ་རྩ་འགྲེལ་ལ་བརྟེན་ནས། ཡན་ལག་རང་དབང་ཅན་ཡིན་མིན་གྱི་ཐ་སྙད་བྱེད་པ་གང་ཞིག དེའི་འགྲེལ་པར་དེ་ལྟར་མ་བཤད་པའི་ཕྱིར་ཏེ། གཏན་དུ་གནས་འཆར་འཇུག་ནུས་པ་དང་། རེ་ཞིག་གནས་འཆར་འཇུག་ནུས་པ་གཉིས་བསྡོམས་ནས་ཡན་ལག་གཅིག་ཏུ་མི་བྱ་བར་ཡན་ལག་རེ་རེ་བྱ་བའི་དོན་ལ་བཤད་པའི་ཕྱིར་ཏེ། ཊཱི་ཀར་དེ་ལ་གནས་དང་རེ་ཞིག་གི་གནས་ཞེས་བྱ་བ་ལ་དང་ཞེས་བྱ་བའི་སྒྲ་ནི་གནས་དང་རེ་ཞིག་གི་གནས་གཉིས་རང་དབང་ཡོད་པར་བསྟན་པའི་ཕྱིར་རོ། །
འདི་སྐད་བསྟན་ཏེ། གནས་དང་རེ་ཞིག་གི་གནས་ཞེས་བྱ་བའི་ཡན་ལག་གཉིས་པོ་ནི་ལྔ་པ་གཅིག་ཏུ་གཞག་པར་མི་བྱའི། མདོ་སྔ་མར་བསྟན་མ་ཐག་པའི་ཡན་ལག་བཞི་དང་སོ་སོར་སྦྱར་ཏེ། ལྔ་པ་གཉིས་སུ་བྱའོ་ཞེས་བྱ་བའི་ཐ་ཚིག་གོ་ཞེས་གསུངས་པའི་ཕྱིར། རང་ལུགས་ནི། གནས་འཆར་འཇུག་ནུས་པ་ལྟ་བུ་ནི་ཡན་ལག་རང་དབང་ཅན་དང་། དེ་མཐོང་བའི་ཡན་ལག་དང་སོ་སོར་ཐར་པ་འདོན་པའི་ཡན་ལག་ལྟ་བུ་ནི་རང་དབང་ཅན་མ་ཡིན་པའོ། །
གསུམ་པ་ནི། བརྟན་མཁས་ཀྱི་ཡོན་ཏན་དང་ལྡན་པ་ནི་གང་ཟག་རང་དབང་ཅན་དང་། མི་ལྡན་པ་ནི་རང་དབང་ཅན་མ་ཡིན་པའོ། །
དེ་ལྟར་ཡང་མི་སློབ་པ་ཉིད་དོ་ཞེས་པའི་ཊཱི་ཀར་བཅོམ་ལྡན་འདས་ཀྱིས་ལོ་བཅུ་ལོན་པ་ཉིད་ཅེས་གསུངས་པ་ནི་རང་དབང་ཡོད་པར་བསྟན་པ་ཡིན་པས། གལ་ཏེ་དེ་གཉིས་ལ་འདུལ་བ་ལ་གནས་པའི་དོན་མེད་པར་གྱུར་ན་དེ་ཉིད་ཇི་ལྟར་རང་དབང་ཅན་དུ་འགྱུར་ཞེས་གསུངས་པའི་ཕྱིར། བཞི་པ་ཁ་བསྡུས་ཀྱི་ཆོག་མི་ཆོག་ནི། ཁ་ཅིག་ན་རེ་ཁ་བསྡུས་ཀྱིས་ཆོག་སྟེ། སུམ་བརྒྱ་པར། ཚུལ་ཁྲིམས་ལྡན་ཞིང་འདུལ་བའི་ཆོ་ག་ཤེས། །
ནད་པར་སྙིང་བརྩེ་འཁོར་ནི་དག་པ་དང་། །
ཆོས་དང་ཟང་ཟིང་ཕན་འདོགས་ཀྱིས་བརྩོན་པ། །
དུས་སུ་འདོམས་པ་དེ་དག་བླ་མར་བསྔགས། །
ཞེས་གསུངས་པའི་ཕྱིར་ཟེར་བ་མི་འཐད་དེ། །
འོ་ན་བསྙེན་པར་རྫོགས་ནས་ལོ་བཅུ་མ་ལོན་པར་མཁན་སོགས་གསུམ་བྱེད་རུང་བར་ཐལ། ལུང་དེར། ཚུལ་ཁྲིམས་དང་ལྡན་པ་སྨོས་ཀྱི་ལོ་བཅུ་ལོན་པ་མ་སྨོས་པའི་ཕྱིར། ཁྱབ་པ་ཁས་བླངས་སོ། །
གཞན་ཡང་མཁན་སོགས་གསུམ་བྱེད་པ་ལ་ཁ་བསྡུས་ཀྱི་ཆོག་པའི་ཤེས་བྱེད་དུ་ལུང་འདི་འདྲེན་པ་མ་འབྲེལ་ཏེ། ལུང་དེས་ཡོན་ཏན་དེ་རྣམས་དང་ལྡན་ན་གནས་བླ་མ་བྱེད་རུང་བས་ཁྱབ་པར་མ་བསྟན་གྱི། གནས་བླ་མ་འཚོལ་བ་རྣམས་ཀྱིས་ཡོན་ཏན་དེ་རྣམས་དང་ལྡན་པ་བཙལ་བར་བྱ་ཞེས་བསྟན་པའི་ཕྱིར་རོ། །
ལྔ་པ་ནི། མཁན་སོགས་གསུམ་བྱེད་པ་ལ་ལྔ་ཕྲུགས་ཉི་ཤུ་རྩ་གཅིག་ཚང་མི་དགོས་ཏེ། ལོ་བཅུ་ལོན་པའི་སྟེང་དུ་ལྔ་ཕྲུགས་གང་རུང་ཅིག་དང་ལྡན་པས་ཆོག་པའི་ཕྱིར་ཏེ། འོག་ནས་འབྱུང་བ་དག་ལས་ལྷན་ཅིག་སྦྱར་བ་གང་དང་ཡང་མི་ལྡན་པས་ནི་མ་ཡིན་ནོ་ཞེས་གསུངས་པའི་ཕྱིར་དང་། གང་ཟག་གཅིག་ལ་ཉི་ཤུ་རྩ་གཅིག་ཚང་བ་མི་སྲིད་པའི་ཕྱིར་ཏེ། སློབ་མི་སློབ་འགལ་བའི་ཕྱིར་རོ། །

དྲུག་པ་ཡོན་ཏན་གྱི་ཆ་ཙམ་གྱིས་ཆོག་མི་ཆོག་ནི། བརྟན་མཁས་ཀྱི་ཆ་ཙམ་གྱིས་མི་ཆོག་སྟེ། གལ་ཏེ་ཆོག་ན་བསྙེན་པར་རྫོགས་ནས་ཞག་གཅིག་ཙམ་ལོན་པ་དང་། སོ་ཤིང་འདོར་ཤེས་པ་ཙམ་གྱིས་བརྟན་མཁས་ཀྱི་ཡོན་ཏན་དང་ལྡན་པར་འགྱུར་བའི་ཕྱིར་རོ། །
བྱུང་བ་དང་བཅས་པ་དང་ཞེས་སོགས་ཀྱི་སྐབས་སུ། རྗེས་བཅས་ལ་དབྱེ་ན་དགུ་སྟེ། མཚན་ཉིད་མི་འདོར་བ་གསུམ་དང་། འདོར་བ་དྲུག་གོ །དང་པོ་ནི། དགག་པའི་རྗེས་སུ་དགག་པ་བཅས་པ། སྒྲུབ་པའི་རྗེས་སུ་སྒྲུབ་པ་བཅས་པ། གནང་བའི་རྗེས་སུ་གནང་བ་བཅས་པ་དང་གསུམ། དང་པོ་ནི། བཟང་བྱིན་གྱིས་མི་ཚངས་སྤྱོད་བྱས་པ་བཀག་པ་ལས་དེའི་རྗེས་སུ་པྲ་མོ་ལ་མི་ཚངས་སྤྱོད་བཀག་པ་དང་། གཉིས་པ་ནི། དབྱར་ཁས་བླང་པར་བྱའོ་ཞེས་བསྒྲུབས་ནས། དབྱར་སྔ་མའི་ཁས་ལེན་མ་གྲུབ་ན་དབྱར་ཕྱི་མ་ཁས་ལེན་དགོས་པར་བསྟན་པ་ལྟ་བུའོ། །
གསུམ་པ་ནི། མཆིལ་ལྷམ་གནང་བའི་རྗེས་སུ་ཡུ་རིང་དང་ཡུ་ཕྱེད་གནང་བ་ལྟ་བུའོ། །
གཉིས་པ་མཚན་ཉིད་འདོར་བ་དྲུག་ནི། དགག་པའི་རྗེས་སུ་སྒྲུབ་པ་དང་། དགག་པའི་རྗེས་སུ་གནང་བ། སྒྲུབ་པའི་རྗེས་སུ་དགག་པ། སྒྲུབ་པའི་རྗེས་སུ་གནང་བ། གནང་བའི་རྗེས་སུ་དགག་པ། གནང་བའི་རྗེས་སུ་སྒྲུབ་པ་བཅས་པའོ། །
དང་པོ་ནི། ཕྱི་བཞིན་འབྲང་བའི་དགེ་སྦྱོང་མདུན་དུ་འགྲོ་བ་བཀག་པའི་རྗེས་སུ་ཉམས་ང་བ་ལ་སོགས་པའི་ཚེ་སྔོན་དུ་འགྲོ་བ་སྒྲུབ་པ་ལྟ་བུའོ། །
གཉིས་པ་ནི། དུས་མ་ཡིན་པའི་ཁ་ཟས་བཀག་པའི་རྗེས་སུ་ནད་པ་ལ་གནང་བ་ལྟ་བུའོ། །
གསུམ་པ་ནི། གསོ་སྦྱོང་བྱའོ་ཞེས་བསྒྲུབས་ནས་གནས་མཛེས་པ་འདོད་པས་གསོ་སྦྱོང་བྱ་བ་བཀག་པ་ལྟ་བུའོ། །
བཞི་པ་ནི། ཚེས་བཅུ་བཞི་དང་བཅོ་ལྔ་ལ་ཆོས་བཤད་ཉན་བྱའོ་ཞེས་བསྒྲུབས་ནས་ནད་པས་དེ་མ་བྱས་ཀྱང་ཉེས་པ་མེད་པར་གནང་བ་ལྟ་བུའོ། །
ལྔ་པ་ནི། མཆིལ་ལྷམ་གནང་བའི་རྗེས་སུ་སྒྲ་ཀྲོག་ཀྲོག་ཟེར་བ་བཀག་པ་ལྟ་བུའོ། །
དྲུག་པ་ནི། ལམ་གྲོགས་དང་བཅས་ཏེ་ལམ་དུ་འགྲོ་བར་གནང་བའི་རྗེས་སུ་ལམ་དུ་གྲོགས་ན་ན་ནད་གཡོག་བྱེད་དགོས་སོ་ཞེས་སྒྲུབ་པ་ལྟ་བུའོ། །
གཉིས་པ་རྗེས་བཅས་ཀྱི་སྐབས་ནས་འབྱུང་བ་ལ་གཉིས་ལས། དང་པོ་མཚན་ཉིད་མི་འདོར་བ་ནི་རང་ཉིད་གནས་ལ་བརྟེན་དགོས་ཤིང་གནས་དེ་བརྟན་མཁས་ཀྱི་ཡོན་ཏན་དང་ལྡན་པ་རང་ལས་རྒན་པ་མེད་ན་ཇི་ལྟར་བྱ་ཞེ་ན། རང་ལས་གཞོན་པ་བརྟན་མཁས་ཀྱི་ཡོན་ཏན་དང་ལྡན་པ་ལ་གནས་བཅའ་བར་བྱའོ། །
དེ་ལ་གནས་པ་སློབ་མའི་བྱ་བ་ཐམས་ཅད་བྱ་དགོས་སམ་ཞེ་ན། བྱ་བ་གཞན་ཐམས་ཅད་ནི་དགོས་ལ། འདུད་པ་སྟེ་ཕྱག་ནི་བྱ་མི་དགོས་སོ། །
གཉིས་པ་མཚན་ཉིད་འདོར་བ་ནི། བརྟན་མཁས་དང་མི་ལྡན་པའི་གཉུག་མར་གནས་པ་རྣམས་ཀྱིས་གནས་ཀྱི་བླ་མ་ལ་བརྟེན་དགོས་ན་ལམ་དུ་འགྲོ་བས་ཀྱང་དེ་ལྟར་དགོས་སམ་ཞེ་ན། བསྙེན་པར་རྫོགས་ནས་སྡོམ་རྒྱུན་པར་མ་ཆད་དུ་ལོ་ལྔ་ལོན་ཞིང་ལྷན་ཅིག་སྦྱར་བ་ཐ་མ་ལྟུང་ཤེས་ཀྱི་ལྔ་པ་དང་ལྡན་ན་གནས་མ་བཅས་པ་ལྗོངས་རྒྱུ་འགྲོ་བར་བྱར་རུང་ངོ་། །
འོ་ན་ལོ་ལྔ་ལོན་པ་དང་ལྟུང་ཤེས་ཀྱི་ལྔ་པ་དང་ལྡན་པ་གང་གཙོ་བོ་ཡིན་ཞེ་ན། གཉིས་ཀ་གཙོ་བ་ཡིན་ཏེ། ལོ་ལྔ་ལོན་པ་དང་ལྟུང་ཤེས་ཀྱི་ལྔ་པ་དང་ལྡན་པ་ལས་གཞན་དུ་མི་ལྡན་ན་དགྲ་བཅོམ་པ་སྔོན་གྱི་གནས་རྗེས་སུ་དྲན་པས་འདས་པ་རིག་པ་དང་། འཆི་འཕོ་བ་དང་སྐྱེ་བ་ཤེས་པས་མ་འོངས་པ་རིག་པ་དང་། ཟག་པ་ཟད་པ་ཤེས་པས་ད་ལྟར་བ་སྟེ་དུས་གསུམ་རིག་པ་ཡིན་ཡང་གནས་མ་བཅས་པར་ལྗོངས་རྒྱུར་འགྲོ་བར་མི་བྱའོ། །
སྐབས་འདིར་ལོ་ལྔ་ལོན་ཞིང་ལྟུང་ཤེས་ཀྱི་ལྔ་པ་དང་ལྡན་པས་གནས་མ་བཅས་པར་ལྗོངས་རྒྱུར་རུང་བར་བཤད་པ་དེ་ངེས་གཟུང་ཡིན་ནམ་མཚོན་དོན་ཡིན་ཞེ་ན། ཁ་ཅིག་་་་་་ཤ མཚོན་དོན་ཡིན་ཏེ། གཞན་དུ་ན་བསྙེན་པར་རྫོགས་ནས་ལོ་ལྔ་ལོན་ཞིང་སྡེ་སྣོད་འཛིན་པའི་ལྔ་པ་དང་ལྡན་པའི་དགེ་སློང་དེས་གནས་ལ་མ་བརྟེན་པར་ལྗོངས་རྒྱུ་འགྲོར་མི་རུང་བར་ཐལ། དེ་ངེས་གཟུང་བའི་ཕྱིར། འདོད་ན། ཡོན་ཏན་ལྷག་པ་སྐྱོན་དུ་འགྱུར་ཏེ། ལོ་ལྔ་ལོན་ཞིང་ལྟུང་ཤེས་ཀྱི་ལྔ་པ་དང་ལྡན་པའི་དགེ་སློང་དེ་གནས་ལ་མ་བརྟེན་པར་ལྗོངས་རྒྱུར་འགྲོར་རུང་། ལོ་ལྔ་ལོན་ཞིང་སྡེ་སྣོད་འཛིན་པའི་ལྔ་པ་དང་ལྡན་པས་གནས་ལ་མ་བརྟེན་པར་དེ་ལྟར་མི་རུང་བ་ཡིན་པའི་ཕྱིར། ཞེས་གསུངས། གྲོ་་་་་་ཁ་ཅིག་མཚོན་དོན་ཡིན་ཏེ། ཐ་མ་ཞེས་སྨོས་པ་ནི་ལྔ་པ་དེ་ཉེ་བའི་དབང་དུ་བྱས་ནས་སྨོས་པ་ཡིན་ཏེ། དཔེར་ན་ཁྱིམ་ཚེས་ཉེ་བ་ནས་མེ་ལེན་ཞེས་པ་བཞིན་ནོ། །

དེ་ལྟ་མ་ཡིན་ན། སྐབས་འདིར་དེ་བག་ཡངས་སུ་གནང་བ་མིན་པར་ཐལ། བསྙེན་པར་རྫོགས་ནས་ལོ་ལྔ་ལོན་ཞིང་ལྟུང་ཤེས་ཀྱི་ལྔ་པ་དང་ལྡན་པ་ནི་སྒྲུབ་པར་བཀའ་བའི་ཕྱིར་ཞེས་གསུང་། དང་པོ་མི་འཐད་དེ། ལྟུང་ཤེས་ཀྱི་ལྔ་པ་དང་ལྡན་པའི་སྡེ་སྣོད་འཛིན་པའི་ལྔ་པ་དང་ལྡན་པ་ཟེར་རམ། ལྟུང་ཤེས་ཀྱི་ལྔ་པ་དང་མི་ལྡན་པའི་སྡེ་སྣོད་འཛིན་པའི་ལྔ་པ་དང་ལྡན་པ་ཟེར་བ་ཡིན་བརྟག་གྲང་། དང་པོ་ལྟར་ན་འབྲེལ་མེད་ལ། གཉིས་པ་ལྟར་ན་འདོད་པ་ཡིན་ནོ། །
གཉིས་པ་ཡང་མི་འཐད་དེ། དགེ་སློང་བསླབ་བྱིན་དེས་དགྲ་བཅོམ་ཐོབ་པ་ན་ཆད་ལས་ལས་གྲོལ་བར་འགྱུར་བ་དེས་མཚོན་ནས་ཕྱིར་འོང་སོགས་ཐོབ་པ་ན་ཆད་ལས་ལས་གྲོལ་བར་འགྱུར་བར་ཐལ། དེས་དགྲ་བཅོམ་ཐོབ་པ་ན་ཆད་ལས་ལས་གྲོལ་བ་དེ་བག་ཡངས་སུ་གནང་བ་གང་ཞིག ལྟུང་ཤེས་ཀྱི་ལྔ་པ་དང་ལྡན་པ་ལས་ཕྱིར་འོང་ཐོབ་པ་དཀའ་བ་ཡིན་པའི་ཕྱིར། དེས་ན་ངེས་གཟུང་ཡིན་ཏེ། མཚོན་དོན་ཡིན་ན་གཞན་དུ་ན་ཞེས་པའི་ཚིག་དོན་གྱིས་སྟོང་པའི་ཕྱིར་རོ། ༈ །གསུམ་པ་འགལ་རྐྱེན་བར་ཆད་ཀྱི་མཚན་ཉིད་ནི། རབ་ཏུ་བྱུང་བའི་ཕྱིར་ཉེ་བར་འོངས་པ་ལ་ཞེས་སོགས་ཏེ། དགོས་དོན་དང་། བསྡུས་དོན་གཉིས་ལས། དང་པོ་ནི། བར་ཆད་དྲི་བ་ལ་དགོས་པ་ཡོད་དེ། བར་ཆད་དྲིས་ནས་ཡོངས་སུ་དག་པར་མ་ཤེས་པར་བསྒྲུབ་བྱ་རབ་བྱུང་དང་བསྙེན་པར་རྫོགས་པར་བྱས་ན་རྒྱུད་དེ་ལ་སྡོམ་པ་མི་སྐྱེ་བའམ། སྐྱེས་ཀྱང་རྒྱུན་མི་གནས་པ་ལ་སོགས་པའི་སྒོ་ནས་བསྒྲུབ་བྱ་དེ་ལ་མི་ཕན་ཞིང་བསྟན་པ་ལ་གནོད། བྱེད་པ་པོ་ལ་ཉེས་བྱས་སུ་འགྱུར་བའི་ཕྱིར་དང་། བར་ཆད་དྲིས་ནས་ཡོངས་སུ་དག་པ་ལ་རབ་ཏུ་བྱུང་བ་སོགས་བྱས་ན། སྔར་ཇི་སྐད་བཤད་པ་ལས་བཟློག་སྟེ་འབྱུང་བ་ཡིན་པའི་ཕྱིར། གཉིས་པ་ལ་བཞི་སྟེ། ཡུལ་གང་ལ། རྟེན་གང་གིས། དངོས་པོ་གང་། ཚུལ་ཇི་ལྟར་འདྲི་བའོ། །
དང་པོ་ནི། རབ་ཏུ་འབྱུང་བ་དང་བསྙེན་པར་རྫོགས་པར་འདོད་པའི་བསྒྲུབ་བྱ་ལའོ། །
གཉིས་པ་ནི། འབྲས་བུའི་མིང་རྒྱུ་ལ་བཏགས་ཏེ་རབ་ཏུ་འབྱུང་བའི་ཚེ་མཁན་པོས་དང་། བསྙེན་པར་རྫོགས་པའི་ཚེ་གསང་སྟོན་གྱིས་ལྐོག་ཏུ་དང་། ལས་སློབ་ཀྱིས་དགེ་འདུན་གྱི་དབུས་སུ་འདྲིའོ། །
གསུམ་པ་ལ་སྡོམ་པ་སྐྱེ་བའི་དང་། གནས་པའི་དང་། ཁྱད་པར་དུ་འགྲོ་བའི་དང་། མཛེས་པའི་བར་ཆད་དང་བཞི་ལས། དང་པོ་ནི། ངན་སོང་གསུམ། སྒྲ་མི་སྙན། མི་མ་ཡིན་པ། སྤྲུལ་པ་རྣམས་ནི་རྣམ་སྨིན་གྱི་སྒྲིབ་པ་ཅན་དང་། མཚམས་མེད་ལྔ་བྱས་པ། རྐུ་ཐབས་སུ་གནས་པ། མུ་སྟེགས་ཅན། མུ་སྟེགས་ཅན་ཞུགས་པ། དགེ་སློང་མ་སུན་ཕྱུང་བ། སྔོན་རབ་ཏུ་བྱུང་བ་རྣམས་ལས་ཀྱི་སྒྲིབ་པ་ཅན་དང་། ཟ་མ། མ་ནིང་། བླང་དོར་གཏན་མི་ཤེས་པའི་གླེན་ལྐུགས་དང་། ལོ་ཉི་ཤུ་མ་ལོན་པ་ལ་མ་ལོན་པར་ཤེས་པའམ་ཐེ་ཚོམ་ཟ་བ་ནི་སྐྱེ་བའི་བར་ཆད་དོ། །
གཉིས་པ་ནི། ཕ་མ་དང་རྒྱལ་པོས་མ་གནང་བ་དང་། བྲན་དང་བུ་ལོན་ཅན་ནོ། །
གསུམ་པ་ནི། མཛེ་དང་། འབྲས་དང་། ཕོལ་མིག་ལ་སོགས་པ་ནད་ཀྱི་རིགས་ཅན་རྣམས་སོ། །
བཞི་པ་ནི། རིགས་ལ་སྐྱོན་ཆགས་པ་ལྷམ་མཁན། གདོལ་པ། གཡུང་མོ་སོགས་དང་། ལུས་ལ་སྐྱོན་ཆགས་པ་ལག་རྡུམ་རྐང་རྡུམ་ལ་སོགས་པ་ལྟ་བུ་དབྱིབས་ལ་སྐྱོན་ཆགས་པ་དང་། སྐྲ་སེར་དང་། སྐྲ་སེར་སྐྱ་ལ་སོགས་པ་མདོག་ལ་སྐྱོན་ཆགས་པའོ། །
བཞི་པ་ཚུལ་ཇི་ལྟར་འདྲི་བ་ནི། འགལ་རྐྱེན་རྣམས་དགག་པའི་ཚུལ་དང་། མཐུན་རྐྱེན་རྣམས་བསྒྲུབ་པའི་ཚུལ་གྱིས་དྲི་བར་བྱའོ། ༈ །གཉིས་པ་ཕྲན་ཚེགས་ཀྱི་སྐབས་ནས་འབྱུང་བ་ལ། ཐུན་མོང་བའི་ཆོ་གའི་སྤྲོས་པ་དང་། ཐུན་མོང་མ་ཡིན་པ་བུད་མེད་ཀྱི་ཆོ་གའི་སྤྲོས་པ་གཉིས། དང་པོ་ནི། བཀོལ་བ་རྒྱལ་པོས་བཀྲབས་པའོ་ཞེས་སོགས་ཏེ། འདིར་སྣོད་སྤྱད་ཀྱི་རྟགས་ཀྱི་སྐབས་སུ་ལྷུང་བཟེད་མེད་པར་རབ་ཏུ་འབྱུང་བ་དང་བསྙེན་པར་རྫོགས་པར་མི་བྱའོ། །

ཆུང་ངུ་དང་། ཆེན་པོ་དང་། སྐྱབས་ཀྱང་མི་བྱའོ་ཞེས་བཤད་ན། ལྷུང་བཟེད་ཀྱི་ཚད་ཇི་ལྟ་བུ་ཞེ་ན། ཁའི་ཆའི་ཞེས་སོགས་གསུངས་ཏེ། ཁ་ཅིག་མ་ག་དྷའི་བྲེའུ་ཆུང་གང་ལ་བོད་ཀྱི་ཕུལ་དོ། །
དེ་གསུམ་འཕེལ་དུ་སོང་བས་ཕུལ་དྲུག ཚོད་མ་ལྷུང་བཟེད་ཀྱི་སུམ་ཆ་ཡིན་པས་ཕུལ་གསུམ། མཐེ་བོའི་ལྟོའི་ཤུལ་ཕུལ་གང་ཡིན་པས་ཕུལ་བཅུ་ཤོང་བ་ཆུང་ཚད། དེ་ཉིས་འགྱུར་ཆེ་ཚད། དེའི་བར་འབྲིང་ཚད་ཡིན་ནོ་ཞེས་ཟེར། འོ་ན་བསོད་སྙོམས་ཕུལ་དགུ་གསུམ་ཉི་ཤུ་རྩ་བདུན་ལས་ལྷག་པ་ལེན་རུང་བར་ཐལ། ལྷུང་བཟེད་ཆུང་ཚད་གསུམ་ལེན་རུང་བ་གང་ཞིག ཆུང་ཚད་ཀྱི་ནང་དུ་ཕུལ་བཅུ་ཤོང་བ་དེ་རིགས་པའི་ཕྱིར། འདོད་ན་གཞུང་དང་འགལ་ལོ། །
ཁ་ཅིག་མ་ག་དྷའི་བྲེའུ་ཆུང་གང་ལ་བོད་ཀྱི་ཕུལ་དོ། །
དེ་སུམ་འཕེལ་དུ་སོང་བས་ཕུལ་དྲུག ཚོད་མ་འབྲས་ཆེན་གྱི་སུམ་ཆ་ཡིན་པས་ཕུལ་དོ། །
མཐེ་བོའི་ལྟོ་ཤུལ་ཕུལ་གང་དང་ཕུལ་དགུ་ཤོང་བ་ཆུང་ཚད། དེ་ཉིས་འགྱུར་ཆེ་ཚད། དེ་གཉིས་ཀྱི་བར་འབྲིང་ཚད་ཡིན་ནོ་ཞེས་ཟེར་བ་ཡང་མི་འཐད་དེ། ཡུལ་གང་གི་བྲེའི་ཕུལ་ཡིན་པ་མི་རྟོགས་པའི་ཕྱིར་དང་། ལྷུང་བཟེད་ཆུང་ཚད་ཀྱི་ཁའི་མཐེ་བོའི་ལྟོ་ཤུལ་ཕུལ་གང་། ཆ་ཚད་ཀྱི་ཁའི་མཐེ་པོའི་ལྟོ་ཤུལ་ཕུལ་དོ་ཡོད་ཟེར་མི་རིགས་ཏེ། ལྷུང་བཟེད་ཆེ་བས་ཁ་རྒྱ་ཆེ་བ་དང་། ལྷུང་བཟེད་ཆུང་བས་རྒྱ་ཆུང་བའི་ངེས་པ་མེད་པའི་ཕྱིར། མཁས་པ་ཁ་ཅིག་ཆུང་ཚད་ཚོང་དུས་འགུར་མོའི་གསེར་བྲེའི་འབྲས་ཆན་བྲེ་ལྔ། ཚོད་མ་བྲེ་གང་དང་སུམ་གཉིས། མཐེ་བོའི་ལྟེའི་གོ་ས་ལ་བཞི་གསུམ། བསྡོམས་ན་བྲེ་བདུན་དང་ལྔ་ཕུལ་དོ་འབྱུང་ལ། ཆེ་ཚད་དེ་ཉིས་འགྱུར། དེ་གཉིས་ཀྱི་བར་འབྲིང་པོ་ཞེས་གསུང་བའང་མི་འཐད་དེ། མཆན་ཁུང་གི་བཀུར་བར་གསུངས་པ་དང་མི་འགྲིག་པའི་ཕྱིར་རོ། །
རང་ལུགས་ནི། མ་ག་དྷའི་བྲེའུ་ཆུང་གང་ལ་བོད་ཀྱི་བདུན་ཕུལ་དོ་དང་ཁྱོར་བ་གང་ཡོད། བདུན་ཕུལ་རེ་ལ་ཁྱོར་བ་གསུམ་རེ་ཡོད་པས་ཁྱོར་བ་ཉི་ཤུ་རྩ་གཅིག་གི་འབྲས་ཆན། དེ་སྦགས་པར་ནུས་པའི་ཚོད་མ་ཁྱོར་བ་ལྔའམ་དྲུག་ཤོང་བ་ཆུང་ཚད། དེ་ཉིས་འགྱུར་ཆེ་ཚད། དེ་གཉིས་ཀྱི་བར་འབྲིང་ཚད་དུ་འགྱུར་བའོ། །
དེ་ལྟར་ཡང་བམ་ལྔ་ལས། མ་ག་དྷའི་བྲེའུ་ཆུང་གང་ལ་བོད་ཀྱི་བདུན་ཕུལ་དོ་དང་ཁྱོར་བ་གང་ཡོད་དོ། །
མ་ག་དྷའི་བྲེའུ་ཆུང་ཕྱེད་དང་དོ་ལ་བདུན་ཕུལ་ཕྱེད་དང་བཞི་ཡོད་དེ། ཞེས་གསུངས་པའི་ཕྱིར། དེས་ན་ལྟུང་བཟེད་ཆུང་ཚད་ཀྱི་ཁའི་ཆའི་མཐེ་བོའི་ལྟོ་གང་གི་ལྷག་མ་ལ་འབྲས་དྲུས་བསྐམས་ཁྱོར་བ་ཉི་ཤུ་རྩ་བདུན་ཡོད་པར་གྲུབ་བོ། །
མཐེ་བོའི་ལྟོ་གང་ནི་མཐེ་བོ་འཕྲོད་དུ་གཞག་པའི་ལྟོ་ལ་བྱེད་རིགས་ཏེ། བམ་ལྔར་མཐེབ་སོར་གཅིག་སྟེ་མཐེ་བོའི་ཚིགས་དང་པོའི་ཟུར་ཡ་གཅིག་ནས། ལྟོ་རོལ་དུ་བཀྲིས་ཏེ་ཟུར་ཡ་གཅིག་ལ་ཐུག་པའོ་ཞེས་གསུངས་པའི་ཕྱིར། དགེ་སློང་གི་ལྷུང་བཟེད་ཆུང་ངུ་ནི་དགེ་སློང་མའི་ལྷུང་བཟེད་ཆེ་ཚད་ཡིན་ལ། ཆུང་ཚད་ནི་ལྟོ་འགྲངས་བ་ཙམ་ཤོང་བ་དང་། དེ་དག་གི་བར་ནི་འབྲིང་ཚད་ཡིན་པར་གསུངས་སོ། ༈ །གཉིས་པ་ཐུན་མོང་མ་ཡིན་པ་བུད་མེད་ཀྱི་ཆོ་གའི་ཁྱད་པར་ནི། དགེ་སློང་གི་གནས་སུ་དགེ་སློང་མའོ་ཞེས་སོགས་ཏེ། སྤྱིར་བཏང་ལ་སྔར་སྐྱེས་པ་རབ་ཏུ་འབྱུང་བ་དང་། བསྙེན་པར་རྫོགས་པའི་ཆོ་ག་དེ་ཉིད་བུད་མེད་རྣམས་ཀྱི་ཡང་ཡིན་ནོ་ཞེས་བསྟན་ནས། ཁྱད་པར་ཅུང་ཟད་ཀྱང་མེད་དམ་སྙམ་ན། སྔར་སྐྱེས་པ་རབ་ཏུ་བྱུང་བ་སོགས་ཀྱི་སྐབས་སུ། དགེ་སློང་ཞེས་སྨོས་པའི་སྐབས་སུ་འདིར་དགེ་སློང་མ་ཞེས་བརྗོད་པར་བྱ་སྟེ། རབ་ཏུ་བྱུང་བ་དང་བསྙེན་པར་རྫོགས་པ་དེའི་ཚེ་དགེ་སློང་མ་འགའ་ཞིག་མཁན་མོ་ཉིད་དུ་གནས་པ་ལའོ་ཞེས་དང་། རང་གིས་དགེ་བསྙེན་མ་ཉིད་དུ་ཉེ་བར་སྒྲུབས་ནས་དགེ་སློང་མའི་དགེ་འདུན་ལ་ཞུ་བའི་དགེ་སློང་མ་ལ་གཏད་པར་བྱའོ་ཞེས་པ་ལྟ་བུའོ། །

དེ་ལྟར་བརྗོད་དགོས་པར་ངེས་སམ་ཞེ་ན། འདི་ལ་རབ་ཏུ་འབྱུང་བ་དང་། བསྙེན་པར་རྫོགས་པའི་སྐབས་གཉིས་ལས། རབ་ཏུ་བྱུང་བའི་སྐབས་ཐམས་ཅད་དུ་དགེ་སློང་གི་གནས་སུ་དགེ་སློང་མ་ཞེས་བརྗོད་དགོས་ཏེ། བུད་མེད་རབ་ཏུ་འབྱུང་བའི་ཚེ་མཁན་སློབ་དང་། རང་བྱུང་ཞུ་བ་པོ་དང་། དགེ་འདུན་ཡང་ཡང་དགེ་སློང་མ་ཁོ་ནས་བྱེད་དགོས་པའི་ཕྱིར། གཉིས་པ་ལ་དགེ་སློང་མ་ཁོ་ནས་བྱ་བ་དང་། གཉིས་ཀ་ཚོགས་ནས་བྱ་བའི་སྐབས་གཉིས་ལས། དང་པོ་ནི། དགེ་སློང་མའི་དགེ་འདུན་ཚོགས་ནས་མཁན་མོར་གསོལ་བ་བཏབ་ནས། བསྒྲུབ་བྱ་དེ་སྟན་ནང་ཚང་ཅན་ལ་སྤྱོད་ལམ་ཅི་བདེ་བར་གཞག་སྟེ། དགེ་སློབ་མའི་སྡོམ་པ་སྦྱིན་པར་བྱའོ། །
འདི་ལ་ལྔ་སྟེ། ཡུལ་གང་ལ། རྟེན་གང་གིས། དངོས་པོ་གང་། དུས་ནམ་གྱི་ཚེ། ཚུལ་ཇི་ལྟར་སྦྱིན་པའོ། །
དང་པོ་ནི་བསྙེན་པར་རྫོགས་པར་འདོད་པའི་དགེ་ཚུལ་མ་ལའོ། །
གཉིས་པ་ནི། ཆོས་གསུམ་ལྡན་གྱི་དགེ་སློང་མའི་དགེ་འདུན་གྱིས་སོ། །
གསུམ་པ་ནི། དགེ་ཚུལ་གྱི་བསླབ་གཞིའི་སྟེང་དུ་རྩ་བའི་ཆོས་དྲུག་དང་རྗེས་སུ་མཐུན་པའི་ཆོས་དྲུག་ལ་སློབ་པའི་དགེ་སློབ་མའི་སྡོམ་པའོ། །
བཞི་པ་ནི། ཁྱིམ་སོ་བཟུང་བ་ཡིན་ན་ལོ་བཅུ་ཡན་ཆད་དང་། ཁྱིམ་སོ་མ་བཟུང་བ་ཡིན་ན་ལོ་བཅོ་བརྒྱད་ཡན་ཆད་ལོན་པའི་དུས་སུ་སྦྱིན་པར་བྱ་བ་ཡིན་ཏེ། བསྙེན་པར་རྫོགས་པའི་དུས་ཀྱི་དང་པོར་ལོ་གཉིས་ཀྱིས་མ་ལོན་པའི་དང་པོ་ལ་སྦྱིན་པར་བཤད་པ་གང་ཞིག ཁྱིམ་སོ་གཟུང་བ་བསྙེན་པར་རྫོགས་པའི་དུས་ཀྱི་དང་པོ་ལོ་བཅུ་གཉིས་དང་། ཁྱིམ་སོ་མ་བཟུང་བ་བསྙེན་པར་རྫོགས་པའི་དུས་ཀྱི་དང་པོ་ནི་ལོ་ཉི་ཤུ་ལོན་པ་ལ་བཤད་པའི་ཕྱིར། ལྔ་པ་ལ་སྦྱོར་བ་དང་། དངོས་གཞི་དང་། མཇུག་གསུམ་ལས། དང་པོ་ནི། དགེ་སློང་མའི་དགེ་འདུན་གྱི་དབུས་སུ་ལས་བྱེད་པའི་དགེ་སློང་མ་དེས་གསོལ་བ་ལན་གསུམ་འདེབས་སུ་གཞུག་པའོ། །
གཉིས་པ་ནི། ལས་བྱེད་པའི་དགེ་སློང་མ་དེས་དགེ་སློང་མའི་དགེ་འདུན་གྱི་དབུས་སུ་གསོལ་བ་དང་གཉིས་ཀྱི་ལས་ཀྱི་བསླབ་པའི་སྡོམ་པ་ཞེས་པའི་མིང་གིས་སྦྱིན་པར་བྱའོ། །
གསུམ་པ་ནི། ལས་བྱེད་པའི་དགེ་སློང་མ་དེས་དེའི་བསླབ་པ་རྩ་བའི་ཆོས་དྲུག་དང་རྗེས་སུ་མཐུན་པའི་ཆོས་དྲུག་བརྗོད་པར་བྱ་བའོ། །
དེ་ནས་དགེ་སློབ་མ་དེས་ལོ་གཉིས་ཀྱི་བར་དུ་ཆོས་བཅུ་གཉིས་པོ་དེ་ལ་ལེགས་པར་བསླབས་ཏེ། ལོ་བཅུ་གཉིས་སམ་ཉི་ཤུ་ལོན་པ་ན་དགེ་སློང་མའི་དགེ་འདུན་ཚོགས་ཏེ་གསང་སྟོན་གྱིས་ལྐོག་ཏུ་བར་ཆད་དྲིས་པའི་རྗེས་ལ་དགེ་སློང་མའི་དགེ་འདུན་ཚོགས་པ་ལ་གསོལ་བ་ལན་གསུམ་བཏབ་སྟེ། དགེ་སློང་མའི་དགེ་འདུན་གྱི་དབུས་སུ་བར་ཆད་དྲིས་ནས་གསོལ་བ་དང་གཉིས་ཀྱི་ལས་ཀྱིས་ཚངས་སྤྱོད་ལ་ཉེ་བར་གནས་པའི་སྡོམ་པ་སྦྱིན་པར་བྱ་སྟེ། ཚངས་སྤྱོད་ལ་ཉེར་གནས་ཀྱི་སྡོམ་པ་མ་ཐོབ་པར་བུད་མེད་བསྙེན་པར་རྫོགས་པར་མི་འགྱུར་བའི་ཕྱིར་རོ། །
དེས་ན་འདི་དག་གི་སྐབས་སུ་ཡང་དགེ་སློང་གི་གནས་སུ་དགེ་སློང་མ་ཞེས་བརྗོད་པར་བྱའོ། །
གཉིས་པ་གཉིས་ཀ་ཚོགས་ནས་བྱ་བ་ལ་སྦྱོར་བ་དང་། དངོས་གཞི་དང་། རྗེས་གསུམ་ལས། དང་པོ་ནི། ཚངས་སྤྱོད་ལ་ཉེར་གནས་ཀྱི་སྡོམ་པ་བྱིན་ནས། དགེ་སློང་མའི་དགེ་འདུན་གྱི་སྟེང་དུ་དགེ་སློང་གི་དགེ་འདུན་བསྣན་ཏེ་གཉིས་ཀའི་དགེ་འདུན་ཚོགས་པའི་དབུས་སུ་ལས་བྱེད་པའི་དགེ་སློང་གི་བསྒྲུབ་བྱ་དེ་བསྙེན་པར་རྫོགས་པའི་ཆེད་དུ་གཉིས་ཀའི་དགེ་འདུན་ལ་གསོལ་བ་ལན་གསུམ་འདེབས་སུ་གཞུག གསོལ་བ་འབའ་ཞིག་པའི་ལས་བྱས་ནས་བར་ཆད་འདྲི་བའོ། །

གཉིས་པ་ནི། ལས་བྱེད་པའི་དགེ་སློང་དེས་གཉིས་ཀའི་དགེ་འདུན་གྱི་དབུས་སུ་གསོལ་བ་དང་བཞིའི་ལས་ཀྱི་བསྒྲུབ་བྱ་དེ་བསྙེན་པར་རྫོགས་པར་ཉིད་དུ་བསྒྲུབ་པར་བྱའོ། །
གསུམ་པ་ནི། དེའི་རྗེས་སུ་ལས་བྱེད་པའི་དགེ་སློང་དེས་གདམས་ངག་བརྗོད་པར་བྱའོ། །
དེ་ཡང་དགེ་སློང་གི་སྐབས་དང་མི་འདྲ་བའི་ཁྱད་པར་ནི། གནས་རྣམས་བརྗོད་པའི་སྐབས་སུ་ཤིང་དྲུང་པ་མ་གཏོགས་གཞན་སྔར་དང་འདྲའོ། །
ཕམ་པར་འགྱུར་བ་ལ་བརྒྱད་བརྗོད་པར་བྱ་སྟེ་ཐུན་མོང་བ་བཞིའི་སྟེང་དུ། རེག་པ་དང་ནི་ལུས་བཀན་དང་། །
འཆབ་པ་དང་ནི་བཟློག་པ་འོ། །
ཞེས་པ་བཞི་བསྣན་པའོ། །
ཕམ་པ་དང་དགེ་སྦྱོང་ཆོས་བཞིའི་བར་དུ་ལྕི་བའི་ཆོས་བརྒྱད་པོ་རྣམས་བརྗོད་པར་བྱའོ། །
ཆོས་བརྒྱད་ནི། དགེ་སློང་མས་དགེ་སློང་རྣམས་ལ་བསྙེན་པར་རྫོགས་པར་གསོལ་བ་དང་། ཟླ་བ་ཕྱེད་ཕྱེད་ཅིག་གདམས་ངག་བཙལ་བ་དང་། དགེ་སློང་མེད་པའི་གནས་སུ་དབྱར་ཁས་མི་བླང་བ་སྟེ་ཕའི་དགེ་འདུན་དང་འབྲེལ་བ་གསུམ། དགེ་སློང་ལ་ཚུལ་ཁྲིམས་ཉམས་པ་ལ་སོགས་པས་གླེང་བར་མི་བྱ་བ་དང་། སྤྱོ་བར་མི་བྱ་བ་དང་། དགེ་སློང་གསར་བུ་ལ་ཡང་ཕྱག་བྱ་བ་སྟེ་ཕ་ཡན་འགར་བ་དང་འབྲེལ་བ་གསུམ། གཉིས་ཀའི་དགེ་འདུན་ལ་མགུ་བ་སྤྱད་པར་བྱ་བ་དང་། དགག་དབྱེ་བྱ་བ་སྟེ། གཉིས་ཀའི་དགེ་འདུན་དང་འབྲེལ་པ་གཉིས་ཏེ་བརྒྱད་དོ། །
བུད་མེད་བསྙེན་པར་རྫོགས་པའི་སྐབས་འདིར་བར་ཆད་འདྲི་བའི་གནས་སྐབས་གསུམ་ཡོད་དེ། གསང་སྟེ་སྟོན་པའི་དགེ་སློང་མས་ལྐོག་ཏུ་བར་ཆད་འདྲི་བ་དང་། ལས་བྱེད་པའི་དགེ་སློང་མས་དགེ་སློང་མའི་དགེ་འདུན་གྱི་དབུས་སུ་བར་ཆད་འདྲི་བ་དང་། ལས་བྱེད་པའི་དགེ་སློང་གིས་གཉིས་ཀའི་དགེ་འདུན་གྱི་དབུས་སུ་བར་ཆད་དྲི་བ་རྣམས་སོ། །
ཕྱི་མ་འདི་གཉིས་ལ་ནི་འདྲི་བ་པོ་དང་བསྒྲུབ་བྱའི་བར་དུ་དགེ་སློང་མ་གཞན་ཞིག་གིས་བསྒྲིགས་ནས་དེའི་རྗེས་ཟློས་བྱེད་པའི་སྒོ་ནས་ལན་འདེབས་པར་བྱ་བ་ཡིན་ལ། གསང་སྟོན་གྱིས་དྲི་བའི་ཚེ་ན་དེ་ལྟར་མི་དགོས་སོ། །
འདིར་དགེ་སློབ་མའི་སྡོམ་པ་དེ་སྡོམ་པ་དང་བར་མ་གང་ཡིན་དཔྱད་པ་ལ། མཁས་པ་ཁ་ཅིག་ན་རེ་བར་མ་མཚན་ཉིད་པ་ཡིན་ཏེ། འདིར་རང་བཞིན་གྱི་མི་དགེ་བ་སྤོང་བྱེད་མ་ཡིན་ལ། རང་བཞིན་གྱི་མི་དགེ་བ་སྤོང་བ་དེ་དང་འགྲོགས་ནས་ཀྱང་མ་སྐྱེས་པའི་ཕྱིར། དགེ་ཚུལ་གྱི་སྡོམ་པ་དང་རྫས་གཅིག་ཅེས་པ་ཡང་རྫས་ལོགས་སུ་མ་གྲུབ་པ་ཙམ་ལ་བཏགས་པ་ཡིན་ལ། གཞན་དུ་ན་མཚན་གྱུར་བའི་ཚེ་གཏོང་བར་འགྱུར་ཏེ། སྐྱེས་པ་ལ་དེ་མེད་པའི་ཕྱིར། ཁྱབ་པ་ཁས་བླངས། སོ་ཐར་རིགས་བརྒྱད་ཅེས་པ་ཡང་བཏགས་པ་ཙམ་ཡིན་ནོ་ཞེས་གསུང་ངོ་། །
དེ་ནི་མི་འཐད་དེ། མཛོད་ལས། སོ་སོར་ཐར་ཅེས་བྱ་རྣམ་བརྒྱད། །
ཅེས་གསུང་པའི་ཕྱིར་དང་། བུད་མེད་ལ་ནི་དགེ་སློང་མ་ཞེས་བྱ་བའི་ཚིགས་གཞན་ཡོད་དོ་ཞེས་བསླབ་ཚིགས་སུ་བཤད་པའི་ཕྱིར། གཞན་ཡང་དགེ་སློབ་མའི་སྡོམ་པ་དེས་རང་བཞིན་གྱི་ཁ་ན་མ་ཐོ་བ་སྤོང་བར་ཐལ། དགེ་སློབ་མ་དེས་རང་བཞིན་གྱིས་ཁ་ན་མ་ཐོ་བ་སྤོང་བའི་ཕྱིར། དེང་སང་ཤ་་་་་་ཁ་ཅིག་དགེ་སློབ་མའི་སྡོམ་པ་སོ་ཐར་རིགས་བརྒྱད་གང་རུང་མ་ཡིན་ཏེ་ཇི་སྲིད་འཚོའི་མཐའ་ཅན་དང་། ཉིན་ཞག་གི་མཐའ་ཅན་གང་རུང་མ་ཡིན་པའི་ཕྱིར། དེས་ན་ཚངས་སྤྱོད་ལ་ཉེར་གནས་ཀྱི་སྡོམ་པ་ནི་རིགས་བརྒྱད་ཀྱི་གཅིག་ཏུ་བགྲང་བ་ཡིན་ནོ་ཞེས་གསུང་པ་ཤིན་ཏུ་མི་འཐད་དེ། མཛོད་དང་བྱང་ས་སོགས་ལས་སོ་ཐར་རིགས་བརྒྱད་བཤད་པའི་གནས་སྐབས་ཐམས་ཅད་དུ་དགེ་སློབ་མའི་སྡོམ་པ་བགྲང་གི་ཚངས་སྤྱོད་ལ་ཉེར་གནས་མ་བགྲངས་པའི་ཕྱིར་དང་། ཚངས་སྤྱོད་ལ་ཉེར་གནས་ལ་སྤང་བྱ་ཟུར་པ་མེད་པས་སྡོམ་པའི་དོན་མེད་པའི་ཕྱིར། གཞན་ཡང་དགེ་སློབ་མའི་སྡོམ་པ་ཇི་སྲིད་འཚོའི་མཐའ་ཅན་མ་ཡིན་པ་ཡང་མི་འཐད་དེ། དགེ་སློབ་མའི་སྡོམ་པ་ལོ་གཉིས་སུ་སྤྱད་ནས་བསྙེན་པར་རྫོགས་པའི་ཚེ་ན་ཡང་མི་གཏོང་བ་ཡིན་པའི་ཕྱིར་ཏེ། ཊཱི་ཀར་ལོ་གཉིས་ལས་ལྷག་ན་ཡང་དེ་ཕྱིན་ཆད་བརྟུལ་ཞུགས་དེ་ཉམས་པར་ཡང་མི་འགྱུར་ལ། དེ་ཕྱིན་ཆད་མི་རུང་བར་བྱ་བ་ཡང་མ་ཡིན་ནོ་ཞེས་གསུངས་པའི་ཕྱིར། གཞན་ཡང་དེ་ཇི་སྲིད་འཚོའི་མཐའ་ཅན་གྱི་སྡོམ་པ་ཡིན་པར་ཐལ། དེ་རྟེན་གྱི་གང་ཟག་ཤི་མ་འཕོས་ཀྱི་བར་དུ་མི་གཏོང་བའི་སྡོམ་པ་ཡིན་པའི་ཕྱིར། གཞན་དུ་ན་དགེ་སློང་མའི་སྡོམ་པ་དེ་ཇི་སྲིད་འཚོའི་མཐའ་ཅན་ཡིན་པར་མི་འགྲུབ་བོ། ༈ །གསུམ་པ་ཞུ་བ་ཕལ་ཆེ་བའི་སྐབས་ནས་འབྱུང་བ་ལ་ལྔ་སྟེ། སྡོམ་པ་སྐྱེ་བ་དང་མི་སྐྱེ་བའི་བར་ཆད་བསྟན་པ་དང་། སྐྱེ་ལ་ཉེས་བྱས་ཀྱི་དང་། བར་ཆད་ཀྱི་མཚོན་དོན་དང་། བར་ཆད་ཀྱི་མཚན་ཉིད་དང་། སྐྱེ་མི་སྐྱེ་དོགས་གཅོད་དང་བཅས་པའོ། །

དང་པོ་ནི། ལྷ་ལ་སོགས་པ་མི་མ་ཡིན་པའི་འགྲོ་བ་པ་དང་། མི་ཡིན་ཀྱང་བྱང་གི་སྒྲ་མི་སྙན་པ་ནི་སྡོམ་པའི་ཞིང་མ་ཡིན་ཏེ་སྡོམ་པ་མི་སྐྱེ་བའི་ཕྱིར། མཚན་ལན་གསུམ་དུ་གྱུར་པ་ཡང་དེའི་ཞིང་མ་ཡིན་ཏེ་མ་ནིང་གི་རིགས་ཡིན་པའི་ཕྱིར། མཚན་གྱུར་ཐབས་དང་པོ་གཉིས་ལ་ནི་སྡོམ་པ་མི་ཉམས་ཤིང་གསར་དུ་ལེན་ན་ཡང་སྐྱེའོ། །
མཁན་པོ་དེ་དང་ལྡན་པའི་སྡོམ་པ་སྐྱེ་བ་ལྟར་མཁན་པོ་མེད་པ་ཉིད་ལ་ཡང་སྐྱེའོ། །
མཁན་པོ་དེ་བསྙེན་པར་མ་རྫོགས་པ་ཉིད་ཡིན་ན་ཡང་སྐྱེའོ། །
དེ་དགེ་སློང་མ་ཡིན་པར་ཤེས་ན་ནི་མི་སྐྱེ་སྟེ། ལུང་ལས། བསྙེན་པར་རྫོགས་པར་འཚལ་བ་མཁན་པོ་རྐུ་ཐབས་སུ་གནས་པས་བསྙེན་པར་རྫོགས་པར་བགྱིད་ན། བསྙེན་པར་རྫོགས་ཞེས་བགྱི་འམ། བསྙེན་པར་མ་རྫོགས་ཞེས་བགྱི། བཀའ་སྩལ་པ། གལ་ཏེ་བདག་གི་མཁན་པོ་རྐུ་ཐབས་སུ་གནས་པ་ཡིན་ནོ་ཞེས་ཤེས་ན་ནི་བསྙེན་པར་མ་རྫོགས་ཞེས་བྱའོ་ཞེས་སོ། །
དེ་ལ་ཁ་ཅིག་འདིར་མཁན་པོ་མེད་ཀྱང་སྡོམ་པ་སྐྱེ་བར་བཤད་ན། གོང་དུ་དགེ་སློང་འགའ་ཞིག་མཁན་པོ་ཉིད་དུ་གནས་པ་ལའོ་ཞེས་གསུངས་པ་དང་འགལ་ལོ་ཞེ་ན། འདིའི་ལན་ལ་ཁ་ཅིག མཁན་པོ་རང་གི་བྱ་བ་བྱེད་པའི་དུས་སུ་མཁན་པོ་ཡོད་ན་དངོས་གཞིའི་དུས་སུ་མཁན་པོ་མེད་ཀྱང་སྡོམ་པ་སྐྱེ་བའི་དོན་ཡིན་ནོ་ཞེས་གསུངས་པ་མི་འཐད་དེ། མཁན་པོ་རང་གི་བྱ་བ་བྱེད་པའི་དུས་སུ་ཡོད་ན་མཁན་པོ་ཡོད་པ་ཉིད་ཡིན་པའི་ཕྱིར། ཁ་ཅིག་དོན་ལ་མཁན་པོ་མེད་ཀྱང་བསྒྲུབ་བྱ་དེའི་བསམ་ངོ་ལ་ཡོད་ན་སྐྱེ་ཞེས་པ་ཡང་མི་འཐད་དེ། བསམ་ངོ་ལ་མཁན་པོ་ཡོད་ན་ཡང་ཡོད་པ་ཉིད་ཡིན་པའི་ཕྱིར་དང་། དོན་ལ་མཁན་པོ་མེད་པ་ཞེས་པའི་དོན་ལ་བརྟགས་ན་མི་འཐད་པའི་ཕྱིར། ཁ་ཅིག་མཁན་པོ་ཡོད་ཀྱང་མཁན་པོ་མཚན་ཉིད་དང་ལྡན་པ་མེད་ཀྱང་སྡོམ་པ་སྐྱེ་ཞེས་པའི་དོན་ཡིན་ནོ་ཞེས་པ་ཡང་མི་འཐད་དེ། བསྙེན་པར་མ་རྫོགས་པ་ལ་ཡང་ཞེས་པ་དང་ཟློས་པའི་སྐྱོན་དུ་འགྱུར་བ་ཡིན་པའི་ཕྱིར། དེས་ན་མཁན་པོ་མེད་པར་བསྙེན་རྫོགས་ཀྱི་སྡོམ་པ་སྐྱེ་བ་ཡོད་དེ། གསང་སྟོན་མེད་པར་བསྙེན་རྫོགས་ཀྱི་སྡོམ་པ་སྐྱེ་བ་ཡོད་པའི་ཕྱིར་ཏེ་བར་ཆད་མ་དྲིས་པར་བསྙེན་རྫོགས་ཀྱི་སྡོམ་པ་སྐྱེ་བ་ཡོད་པའི་ཕྱིར་ཏེ། བར་ཆད་མ་དྲིས་པར་ཡང་ངོ་ཞེས་གསུངས་ཤིང་། གཞན་ཡང་། དེ་ཡོད་དེ། མཁན་པོར་གསོལ་བ་མ་བཏབ་པར་ཡང་བསྙེན་རྫོགས་ཀྱི་སྡོམ་པ་སྐྱེ་བ་ཡོད་པ་གང་ཞིག མཁན་པོར་གསོལ་བ་མ་བཏབ་པར་མཁན་པོར་འགྱུར་བ་མེད་པའི་ཕྱིར། དང་པོ་གྲུབ་སྟེ། མཁན་པོར་མ་གསོལ་བར་ཡང་ངོ་ཞེས་གསུངས་པའི་ཕྱིར། འོ་ན་བསྙེན་པར་རྫོགས་པའི་ཚེ་དགེ་འདུན་ལ་གསོལ་བ་འདེབས་ན། མཁན་པོ་དང་། བསྒྲུབ་བྱ་དང་། དགེ་འདུན་གྱི་མིང་མ་བརྗོད་ན་སྡོམ་པ་མི་སྐྱེ་བར་བཤད་པ་དང་། འདིར་ཡང་དེ་གཉིས་ཀྱི་མིང་མ་བརྗོད་ན་ཡང་མི་སྐྱེའོ་ཞེས་གསུངས་པ་དང་འགལ་ལོ་ཞེ་ན། སྐྱོན་མེད་དེ། མཁན་པོ་དང་བཅས་ཏེ་བསྙེན་པར་རྫོགས་པའི་ཚེ་མཁན་པོའི་མིང་མ་བརྗོད་ན་སྡོམ་པ་མི་སྐྱེ་ཞེས་པའི་དོན་ཡིན་པའི་ཕྱིར། དེས་ན་གོང་དུ་མཁན་པོ་དགོས་པར་བཤད་པ་ནི་ཉེས་མེད་ཕུན་ཚོགས་ཀྱི་དབང་དུ་བྱས་པ་ཡིན་ལ་འདིར་མེད་ཀྱང་སྐྱེ་བར་བཤད་པ་ནི་སྐྱེ་ལ་ཉེས་བྱས་ཀྱི་དབང་དུ་བྱས་པ་ཡིན་ཏེ་མཁན་པོ་མེད་ཀྱང་བསྒྲུབ་བྱའི་རྒྱུད་ལ་སྡོམ་པ་ནི་སྐྱེ་ལ། བྱེད་པ་པོ་ལ་ཉེས་བྱས་སུ་འགྱུར་བའི་ཕྱིར། གཉིས་པ་ནི། ཚིག་སྔ་མ་མེད་པ་ལ་ནི་ཞེས་སོགས་སོ། །
གསུམ་པ་ནི། སྐྱེས་པ་འདྲ་བའི་བུད་མེད་ཞེས་སོགས་སོ། །
བཞི་པ་བར་ཆད་ཀྱི་མཚན་ཉིད་ནི། དེ་ཉིད་ལ་ཞེས་སོགས་སོ། །

ལྔ་པ་སྐྱེ་མི་སྐྱེའི་དོགས་པ་བཅད་པ་ལ་བཞི་སྟེ། སྔོན་རབ་ཏུ་བྱུང་བ་ལ་དོགས་པར་བཅད། སྔོན་ལྟུང་བ་བྱུང་བ་ལ་དོགས་པ་བཅད། བུད་མེད་ཀྱི་ལས་ཀྱི་ཁ་སྐོང་ལ་དོགས་པ་བཅད། འགལ་རྐྱེན་གྱིས་མི་སྐྱེ་བར་བསྟན་པའོ། །
དང་པོ་ནི། བུད་མེད་བསླབ་པ་ཕུལ་བ་མཚན་མ་གྱུར་ན་རབ་བྱུང་བསྙེན་རྫོགས་བྱར་མི་རུང་བ་ལས་བསླབ་པ་ཕུལ་ནས་སྐྱེས་པ་ཉིད་དུ་མཚན་གྱུར་པ་ན་སླར་རབ་ཏུ་བྱུང་བ་དང་བསྙེན་པར་རྫོགས་པ་རུང་བ་ཉིད་དོ། །
འདི་ནི་བཀོལ་བ་དྲུག་པོ་དག་གོ་ཞེས་པའི་སྐབས་སུ་སྔོན་རབ་ཏུ་བྱུང་བ་བུད་མེད་ལ་སྡོམ་པ་སྐྱེ་བའི་བར་ཆད་དུ་གསུངས་པ་དེའི་དམིགས་བསལ་སྟོན་པའོ། །
གཉིས་པ་ནི། བུད་མེད་ཕམ་པར་འགྱུར་བ་ཐུན་མོང་མ་ཡིན་པ་རེག་པ་ལ་སོགས་པ་ལྷག་པར་སྤྱད་པ་ཅན་སྐྱེས་པ་ཉིད་དུ་མཚན་གྱུར་པ་ཡང་རབ་ཏུ་བྱུང་བ་དང་བསྙེན་པར་རྫོགས་པ་རུང་བ་ཉིད་དོ། །
འདི་ནི་གོང་དུ་ཕམ་པ་འབྱུང་བ་སྡོམ་པ་སྐྱེ་བའི་བར་ཆད་དུ་གསུངས་པའི་དམིགས་བསལ་ལོ། །
གསུམ་པ་ནི། གོང་དུ་དགེ་འདུན་གྱིས་བསྣན་པར་བྱའོ་ཞེས་གསུངས་ན། དགེ་སློང་གི་དགེ་འདུན་གང་ཡང་རུང་བས་བསྣན་པས་ཆོག་གམ་སྙམ་ན། བུད་མེད་བསྙེན་པར་རྫོགས་པར་བྱ་བ་ལ་གཉུག་མར་གནས་པའི་དགེ་སློང་གི་དགེ་འདུན་རྣམས་ཡན་ལག་ཉིད་ཡིན་གྱི་འགྲོ་བར་ཆས་པ་དང་། གློ་བུར་དུ་འོངས་པ་རྣམས་མ་ཡིན་ཏེ་དེ་ལ་མི་དབང་བའི་ཕྱིར། བཞི་པ་ནི། སྡོམ་པ་སྐྱེ་བཞིན་པ་སྐྱེ་བའི་སྐད་ཅིག་དུ་མས་བར་ཆོད་པའི་ཚེ་ཉིད་ན་ལེན་སེམས་བཟློག་པའི་སྒོ་ནས་ཕུལ་ལམ། མཚན་གཉིས་སྐྱེས་པ་ལ་སོགས་པའི་སྐྱོན་གྱིས་རྟེན་ཉམས་ན་སྡོམ་པ་མི་སྐྱེ་སྟེ། བསམ་པ་མཐུན་པའི་རྐྱེན་མ་ཚང་བ་དང་སྐྱེ་བའི་འགལ་རྐྱེན་བར་ཆད་མ་སྤངས་པའི་ཕྱིར། དེའི་ཤུགས་ལ་སྐྱེ་བ་ལ་མངོན་དུ་གྱུར་པའི་སྐད་ཅིག་མ་རྒྱུ་མ་ཚང་བ་མེད་པའི་ཕྱི་མ་ལ་སྡོམ་པ་སྐྱེ་བ་ལ་ནི་གང་གིས་ཀྱང་གེགས་བྱ་བར་མི་ནུས་ཏེ། རྒྱུ་ནུས་པ་ཐོགས་མེད་སྔོན་དུ་སོང་བའི་ཕྱིར། རྣམ་འགྲེལ་ལས། མ་ཚང་མེད་རྒྱུ་དེ་ལ་ནི། །
འབྲས་བུ་གང་གིས་བཟློག་པར་ནུས། །
ཞེས་དང་། ཊཱི་ཀར་འདིར་སྐྱེ་བ་ལ་མངོན་དུ་གྱུར་པ་ནི་སྐྱེ་བའི་ཚེ་ཉིད་མ་ཡིན་པར་རིག་པར་བྱ་སྟེ། དེ་ལ་ནི་སྐྱེ་བའི་ཕྱིར་གང་གིས་ཀྱང་གེགས་བྱ་བར་མི་ནུས་པས་འདི་ལྟར་སྐད་ཅིག་མ་དུ་མས་ཚོད་པ་ལ་སྐྱེ་བའི་ཚེ་ཉིད་ཅེས་བྱའོ་ཞེས་གསུངས་པ་ཡིན་ནོ་ཞེས་གསུང་ངོ་། །
གལ་ཏེ་སྡོམ་པ་སྐྱེ་བ་དང་མཚན་གཉིས་དུས་མཉམ་དུ་འབྱུང་བ་སྲིད་པར་འགྱུར་ཏེ། ནུས་པ་ཐོག་མེད་སྔོན་དུ་སོང་བའི་ཕྱིར་རོ་ཞེ་ན། སྐྱོན་མེད་དེ། དེའི་ཚེ་མཚན་གཉིས་ཅིག་ཅར་དུ་འབྱུང་བའི་དངོས་རྒྱུ་ཡོད་ན་སྡོམ་པ་སྐྱེ་བའི་ནུས་པ་ཐོགས་མེད་འགལ་བའི་ཕྱིར། ༈ །གཉིས་པ་དེས་བསླབ་པར་བྱ་བའི་མཚན་ཉིད་ལ་གཉིས་ཏེ། སྤང་བའི་བསླབ་པ་དང་། ཉམས་སུ་བླང་བའི་བསླབ་པའོ། །
དང་པོ་ལ་གཉིས་ཏེ། སྡེ་ལྔ་སོ་སོའི་མཚན་ཉིད་དང་། ཞུ་བ་སྤྱིར་བསྟན་པའོ། །
དང་པོ་ལ་གཉིས་ཏེ། དགེ་སློང་གི་སྡེ་ལྔ་སྤྱིར་བཤད་པ་དང་། དགེ་སློང་མའི་སྡེ་ལྔ་བྱེ་བྲག་ཏུ་བཤད་པའོ། །
དང་པོ་ལ་གཉིས་ཏེ། ཐུན་མོང་བ་བསླབ་པ་ཕུལ་བའི་ཆོ་ག་དང་། སྡེ་ལྔ་སོ་སོ་བཤད་པའོ། །
དང་པོ་ལ་སྤྱིར་སྡོམ་པའི་གཏོང་རྒྱུ་དང་། བྱེ་བྲག་བསླབ་པ་འབུལ་བའི་ཆོ་ག་གཉིས་ལས། དང་པོ་ནི། མཛོད་ལས། བསླབ་པ་ཕུལ་དང་ཤི་འཕོས་དང་། །
མཚན་གཉིས་དག་ནི་འབྱུང་བ་དང་། །
རྩ་བ་ཆད་དང་མཚན་འདས་ལས། །
སོ་སོར་ཐར་པའི་འདུལ་བ་གཏོང་། །

ཞེས་གསུངས་པའི་དང་པོ་བཞི་ནི་རིགས་སྤྱིའི་གཏོང་རྒྱུ་ཡིན་ལ། མཚན་མོ་འདས་པ་ནི་བསྙེན་གནས་ཁོ་ནའི་ཡིན་ནོ། །
གཞན་ཡང་མཚན་ལན་གསུམ་དུ་གྱུར་པ་དང་། ལོ་ཉི་ཤུ་མ་ལོན་པར་བསྙེན་པར་རྫོགས་ནས་ཉི་ཤུ་མ་ལོན་པར་ཤེས་པ་ནི་གཏོང་བ་ནི། ཉི་ཤུ་མ་ལོན་པའི་དུས་དེ་ཉིད་ལ་དེ་ལྟར་ཤེས་ན་སྡོམ་པར་གཏོང་བ་ཡིན་གཞན་དུ་ན་མི་གཏོང་བར་མངོན་ནོ། །
གཉིས་པ་ལ་ཡུལ་དང་། དངོས་པོ་དང་། རྟེན་དང་། བསམ་པ་དང་། མཐར་ཐུག་གོ །དང་པོ་ནི། རང་ལས་རྒྱུད་ཐ་དད་པ་ལུས་ཐ་མལ་པར་གནས་པ། སྨྲ་ཤེས་ཤིང་དོན་གོ་བའི་མིའོ། །
དངོས་པོ་ནི། བདག་ཉིད་ཀྱི་རྒྱུད་དུ་གཏོགས་པའི་བསླབ་པ་ཡིན་པ། རྟེན་ནི་བདག་ཉིད་ཤེས་པ་རང་བཞིན་དུ་གནས་པ། གཟུགས་གཞན་དུ་མ་བསྒྱུར་ཞིང་མི་སྣང་བར་མ་བྱས་པ། བསམ་པ་འདུ་ཤེས་མ་འཁྲུལ་ཞིང་ཀུན་སློང་བསླབ་པ་གཏོང་བར་འདོད་པས་སྦྱོར་བ་ལུས་ངག་གང་ཡང་རུང་བས་བརྡ་སྤྲད་པར་བྱས་ཏེ། མཐར་ཐུག་ཡུལ་གྱིས་དོན་གོ་བ་ན་གཏོང་བར་འགྱུར་རོ། །
འོ་ན་སྡོམ་པའི་གཏོང་རྒྱུ་དུ་མ་ཡོད་ན་འདིར་འདི་ཁོ་ན་གསུངས་པའི་རྒྱུ་མཚན་ཅི་ཡིན་ཞེ་ན། རྣམ་འབྱེད་དུ། བསླབ་པ་མ་ཕུལ་བསླབ་པ་ཉམས་པར་མ་བྱས་པ་ཞེས་ལྟུང་བའི་དངོས་གཞི་བསྐྱེད་པ་ལ་བསླབ་པ་མ་ཕུལ་བསླབ་པ་ཉམས་པར་མ་བྱས་པ་ཞེས་གསུངས་པའི་རྟེན་གྱི་དོན་དེ་སྒྲུབ་པའི་ཕྱིར་ཡིན་ལ། གཞན་རྣམས་སྐབས་འདིར་རྣམ་འབྱེད་ལས་མ་གསུང་པའི་ཕྱིར་དང་། སྡེ་ལྔའི་དངོས་གཞི་བསྐྱེད་པའི་རྟེན་དང་ཡང་མ་འབྲེལ་བའི་ཕྱིར་རོ། །
འོ་ན་བསླབ་པ་ཉམས་པར་བྱས་པ་དེ་གང་ཡིན་ཞེ་ན། མ་མོར་དེ་གཉིས་ལ་ཁྱད་པར་མེད་པར་བཤད་ལ། བམ་ལྔར་བསླབ་པ་ཕུལ་བ་དང་བསླབ་པ་ཉམས་པ་གཉིས་ཀ་ལ་སྡོམ་པ་མེད་པ་ཉིད་དུ་འདྲ་སྟེ། བསླབ་པ་ཕུལ་བས་ནི་བཏང་བའི་སྒོ་ནས་སྡོམ་པ་མེད་པར་བྱས་ལ། བསླབ་པ་ཉམས་པར་བྱས་པ་ནི་བསླབ་པའི་ཡུལ་མཐུ་མེད་པར་བྱས་པའི་སྒོ་ནས་སྡོམ་པ་མེད་པར་བྱས་པ་ཡིན་ནོ་ཞེས་གསུངས་སོ། །
སོ་ཐར་གྱི་འགྲེལ་པར་དངོས་སུ་ལྟུང་བའི་དངོས་གཞི་བསྐྱེད་པའི་གཞི་ལ་མ་ཞུགས་ཀྱང་དགེ་སློང་སོགས་ཀྱི་འདུ་ཤེས་བོར་ནས་ཁྱིམ་པ་དང་མཐུན་པའི་རྟགས་ཆ་ལུགས་འཛིན་ཅིང་སྤྱོད་པ་བྱེད་པས་སྡོམ་པ་གཏོང་བ་ལྟ་བུ་ལ་བཤད་དོ། །
འོ་ན་བསླབ་པ་ཕུལ་བ་ལ་དགོས་པ་ཅི་ཡོད་ཅེ་ན། སྲོག་གི་བར་ཆད་དུ་འགྱུར་བ་ལ་སོགས་པའི་ཉེས་དམིགས་ཆེན་པོ་བྱུང་ན་ཡང་ཡུལ་ངན་དང་གྲོགས་ངན་སྤངས་པའི་སྒོ་ནས་སྡོམ་པ་གཅེས་པར་གཟུང་དགོས་ཏེ། བསླབ་པ་ཕུལ་ན་སོ་ཐར་གྱི་སྡོམ་པ་གཏོང་བས་ཡོན་ཏན་ཐམས་ཅད་ཀྱི་རྩ་བ་དང་བྲལ་བར་འགྱུར་བའི་ཕྱིར་དང་། ཕྱི་མར་ཡང་རྒྱུ་མཐུན་གྱི་འབྲས་བུ་ཚུལ་ཁྲིམས་མཐར་མ་ཕྱིན་པ་ལ་སོགས་པའི་ཉེས་པ་དུ་མ་འབྱུང་བའི་ཕྱིར་རོ། །
བསྟན་པ་དང་སེམས་ཅན་མང་པོ་ལ་ཕན་པའི་དགག་དགོས་ཆེན་པོ་བྱུང་ན་ཕུལ་བ་ལ་དགོས་པ་ཡོད་དེ། སྔར་བསྲུངས་པའི་ཕན་ཡོན་ཆེན་པོ་འབྱུང་བ་དང་། ད་ལྟར་ལྟུང་བས་མི་གོས་པ་དང་། ཕྱིས་ལེན་ན་སྐྱེ་བའི་ཕན་ཡོན་ཡོད་པའི་ཕྱིར། ཇི་སྐད་དུ། དགེ་སློང་ལ་རབ་ཏུ་གཅེས་པའི་མདོ་ལས། གང་ཞིག་བསླབ་ལ་མི་གནས་པ། །
བདེ་གཤེགས་རྒྱལ་མཚན་འཛིན་པ་བས། །
བསླབ་ལ་མི་གནས་སྐད་ཅིག་ལ། །
གཟུགས་བོར་ཁྱིམ་པར་གནས་པ་བཟང་། །
ཞེས་གསུངས་སོ། །
གཉིས་པ་ལ་གཉིས་ཏེ། སྤྱིའི་དོན་དང་། སོ་སོའི་དོན་ནོ། །
དང་པོ་ལ་ལྔ་སྟེ། བསླབ་པ་བཅས་པའི་ཕན་ཡོན། ཕན་ཡོན་ཅན་གྱི་བཅས་པ། བཅས་པ་དང་འགལ་བའི་ལྟུང་བའི་རྣམ་གཞག དེའི་རྟེན་གྱི་ཡན་ལག བསྡུས་པའི་དོན་བཤད་པའོ། །

དང་པོ་ལ་ལུང་ལས་བསླབ་པ་བཅས་པའི་ཕན་ཡོན་འདི་ལྟ་སྟེ། དགེ་འདུན་བསྡུ་བར་བྱ་བའི་ཕྱིར་དང་། དགེ་འདུན་ལེགས་པར་གནས་པར་བྱ་བའི་ཕྱིར་དང་། དགེ་འདུན་བདེ་བར་གནས་པར་བྱ་བའི་ཕྱིར་དང་། གནོང་མི་ཁུར་བའི་གང་ཟག་རྣམས་ཚར་གཅད་པའི་ཕྱིར་དང་། ངོ་ཚ་ཤེས་པ་རྣམས་བདེ་བར་གནས་པར་བྱ་བའི་ཕྱིར་དང་། མངོན་པར་མ་དད་པ་རྣམས་དད་པར་བྱ་བའི་ཕྱིར་དང་། མངོན་པར་དད་པ་རྣམས་ཕྱིར་ཞིང་འབྱུང་བར་བྱ་བའི་ཕྱིར་དང་། ཚེ་འདིའི་ཟག་པ་རྣམས་རྣམ་པར་བསྡམ་པར་བྱ་བའི་ཕྱིར་དང་། ཚེས་རབས་ཕྱི་མའི་ཟག་པ་རྣམས་བཟློག་པར་བྱ་བའི་ཕྱིར་དང་། དེའི་ཚངས་པར་སྤྱོད་པ་སྐྱེ་བོ་མང་པོ་ལ་ཕན་པ་དང་ཡངས་པར་འགྱུར་བ་དང་། ལྷ་དང་མིའི་བར་དག་ལ་ཡང་དག་པར་རབ་ཏུ་བསྟན་པ་ཡུན་རིང་དུ་གནས་པར་འགྱུར་བའོ་ཞེས་གསུངས་སོ། །
དེ་ཡང་དགེ་འདུན་བསྡུ་བའི་ཕྱིར་ཞེས་པ་ནི། རིགས་བཞི་ལས་བྱུང་བ་རྣམས་རབ་བྱུང་བསྙེན་རྫོགས་ཀྱི་སྒོ་ནས་བསྡུ་བར་བྱེད་ཅེས་པའོ། །
ལེགས་པར་གནས་པ་ཞེས་པ་ནི། འདོད་པ་བསོད་ཉམས་ཀྱི་མཐའ་ལ་བརྩོན་པ་བཟློག་ནས་ཆོ་ག་ཤེས་པ་སོགས་ཀྱི་ཆོས་བསྟན་པའི་རྗེས་སུ་འཇུག་པས་ལེགས་པར་གནས་པར་འགྱུར་བའོ། །
བདེ་བར་གནས་པའི་ཕྱིར་ཞེས་པ་ནི། ངལ་ཞིང་དུབ་པའི་མཐའ་ལ་བརྩོན་པ་བཟློག་ནས་བདེ་བར་འགྱུར་བའོ། །
དེ་གསུམ་གྱིས་མདོར་བསྟན་ནས། ལྷག་མ་རྣམས་ཀྱིས་རྒྱས་པར་འཆད་པ་ནི། གནོང་མི་ཁུར་བ་ཅེས་སོགས་ནི། ལྟུང་བ་བྱེད་པ་རྣམས་ནན་ཏུར་གྱིས་ཚར་གཅད་པའོ། །
ངོ་ཚ་དང་ལྡན་པ་ཞེས་པ་ནི། ཕྱི་མའི་ཉོན་མོངས་པ་སྤོང་བ་དང་རྗེས་སུ་མཐུན་པའོ། །
མངོན་པར་མ་དད་པ་རྣམས་ཞེས་སོགས་ནི། ཡོ་བྱད་རྐྱེན་དུ་བབ་པ་དག་ཡོད་པས་སོ། །
མངོན་པར་དད་པ་རྣམས་ཞེས་སོགས་ནི། ཞུགས་པ་རྣམས་ཡོངས་སུ་སྨིན་པར་བྱ་བའི་ཕྱིར་རོ། །
ཚེ་འདིའི་ཟག་པ་ཞེས་སོགས་ནི། ཀུན་དཀྲིས་མགོ་མནན་པས་སོ། །
ཚེ་རབས་ཕྱི་མའི་ཞེས་སོགས་ནི། ཀུན་དཀྲིས་ཀྱི་བག་ལ་ཉལ་སྤོང་བས་སོ། །
དེའི་ཚངས་པར་ཞེས་སོགས་ཀྱི་སྒྲ་ནི། ཚངས་པ་ནི་མྱ་ངན་ལས་འདས་པ་ཡིན་ལ། དེ་དང་མཐུན་པར་སྤྱོད་པ་འདུལ་བ་སྟེ་བསྙེན་པར་རྫོགས་པའོ། །
རིགས་རུས་ཐ་དད་པའི་སྐྱེ་བོ་མང་པོ་ལ་ཕན་པ་དང་ཡངས་པ་སྟེ་གོང་ནས་གོང་དུ་ཁྱད་པར་དུ་འགྱུར་བའོ། །
རྟེན་ལྷ་མི་གཉིས་ལ་ཡང་དག་པ་ཇི་ལྟ་བ་བཞིན་དུ་རབ་ཏུ་བསྟན་པ་ཞེས་པ་ནི། ངོ་བོ་ཇི་ལྟར་ཡོད་པ་དང་གྲངས་ཇི་སྙེད་ཡོད་པའོ། །
ཡུན་རིང་དུ་གནས་ཞེས་པ་ནི། གཅིག་ནས་གཅིག་ཏུ་བརྒྱུད་དེ་ཡུན་རིང་དུ་གནས་པའོ། །
གཉིས་པ་ཕན་ཡོན་ཅན་གྱི་བཅས་པ་ནི། ཚུལ་ཁྲིམས་ཀྱི་དབང་དུ་བྱས་པའི་བླང་དོར་སྟོན་པའི་འདུལ་བ་སྟེ། བམ་ལྔ་ལས། གླེང་གཞི་དང་། བསླབ་པ་བཅས་པ་དང་། ལྟུང་བ་རྣམ་པར་གཞག་པ་གསུམ་གྱིས་རིག་པར་བྱའོ། །
ཞེས་དང་། ཡང་དེ་ཉིད་ལས། བསླབ་པ་བཅས་པ་ནི་འཇིག་རྟེན་དང་འགལ་བ་དང་འདུལ་བ་དང་འགལ་བ་བཟློག་པའི་ཕྱིར་རང་བཞིན་གྱི་ཁ་ན་མ་ཐོ་བ་དང་བཅས་པ་དང་། བཅས་པའི་ཁ་ན་མ་ཐོ་བ་དགག་པའི་ལྟུང་བ་སྡེ་ལྔའོ་ཞེས་གསུངས་པའི་ཕྱིར། འོ་ན་བླང་དོར་སྟོན་པའི་འདུལ་བ་དེའི་མཚན་གཞི་ཇི་ལྟ་བུ་ཡིན་ཞེ་ན། འདི་ལ་བྱེ་བྲག་ཏུ་སྨྲ་བའི་ལུགས་ཀྱིས་ཡིད་ཀྱི་ཤེས་པ་ལ་ཚུལ་ཁྲིམས་ཀྱི་བླང་དོར་སྟོན་པའི་མིང་ཚིག་ཡི་གེའི་ཚོགས་སུ་སྣང་བའི་སྒྲ་སྤྱི་ལྡན་མིན་འདུ་བྱེད་དེ་ལ་མིང་ཞེས་བྱ་སྟེ། དེ་ལས་དོན་ལ་འཇུག་པའི་ཕྱིར་རོ། །
དེ་ཉིད་རྗོད་བྱེད་ལུང་གི་འདུལ་བའི་མཚན་གཞི་ཡིན་ཏེ། མཛོད་ལས། ཆོས་ཀྱི་ཕུང་པོ་བརྒྱད་ཁྲི་དག །གང་རྣམས་ཐུབ་པས་གསུངས་དེ་དག །ཚིག་གམ་མིང་ཡིན་དེ་དག་ཀྱང་། །

གཟུགས་དང་འདུ་བྱེད་དག་ཏུ་འདུས། །
ཞེས་གསུངས་སོ། །
དེས་ན་འདིའི་མིང་དང་། མིང་ཚིག་ཡི་གེ་གསུམ་གྱི་ནང་ཚན་དུ་གྱུར་བའི་མིང་ལ་ཁྱད་པར་ཡོད་དོ། །
བཅས་པ་དེ་བསྲུང་དགོས་ཀྱི་གང་ཟག་ནི་བཅས་ལྡན་ནོ། །
གསུམ་པ་བཅས་འགལ་གྱི་ལྟུང་བའི་རྣམ་གཞག་ལ་གཉིས་ཏེ། བསྙེན་པར་མ་རྫོགས་པའི་ལྟུང་བ་དང་། རྫོགས་པའི་ལྟུང་བའོ། །
དང་པོ་ནི། ཉེས་བྱས་སུ་ངེས་ཏེ། མ་རྫོགས་པའི་སྡོམ་པ་ནི་སྡོམ་པའི་ཐ་མ་ཡིན་པའི་ཕྱིར་ཞེས་དགྲ་བཅོམ་པ་ཟླ་བ་ནོར་བུ་བཞེད། རྫོགས་མ་རྫོགས་ཀྱི་བྱེ་བྲག་བསྟན་པའི་ཕྱིར་ཞེས་དགྲ་བཅོམ་པ་ཉེར་སྦས་བཞེད་དོ། །
བསྙེན་པར་མ་རྫོགས་པའི་རྒྱུད་ཀྱི་ལྟུང་བ་ལ་དབྱེ་ན། ཕམ་འདྲའི་ཉེས་བྱས། དེ་ལས་གཞན་པའི་བཤགས་བྱའི་ཉེས་བྱས། བསྡམ་བྱའི་ཉེས་བྱས་དང་གསུམ་མོ། ༈ །གཉིས་པ་བསྙེན་པར་རྫོགས་པའི་ལྟུང་བ་ལ་བཅུ་སྟེ། དབྱེ་བ་དང་། བསྡུ་བ་དང་། ངོ་བོ་དང་། མཚན་ཉིད་དང་། རྒྱུ་དང་། གྲངས་ངེས་དང་། གོ་རིམ་དང་། སྒྲ་དོན་དང་། བསྲུངས་པའི་ཕན་ཡོན་དང་། མ་བསྲུངས་པའི་ཉེས་དམིགས་སོ། །
དང་པོ་ལ་དབྱེ་གཞི་དང་། དབྱེ་སྒོ་གཉིས་ལས། དང་པོ་ནི་བསྙེན་པར་རྫོགས་པའི་རྒྱུད་ལ་འབྱུང་བའི་ལྟུང་བ་ཙམ་མོ། །
གཉིས་པ་ནི། གསལ་བའི་དབྱེ་བ་མཐའ་ཡས་ཀྱང་སྡེ་ཚན་གྱི་སྒོ་ནས་དབྱེ་ན། ཕམ་པར་འགྱུར་བའི་སྡེ་ཚན་སོགས་ལྔ་ཡོད་དེ། ཊཱི་ཀར་ལྟུང་བྱེད་སྡེ་ལྔ་པོ་ཕམ་པར་འགྱུར་བའི་སྡེ་དང་། དགེ་འདུན་ལྷག་མའི་སྡེ་དང་། ལྟུང་བྱེད་ཀྱི་སྡེ་དང་། སོ་སོར་བཤགས་པའི་སྡེ་དང་། བསླབ་པའི་སྡེ་ཞེས་དང་། བསྡུ་བ་ལས། ལྟུང་བའི་སྡེ་ཚན་རྣམ་ལྔ་སྟེ། །
དེ་ལ་བསླབ་བྱ་རྣམ་པ་བཞི། །
ཞེས་གསུངས་པའི་ཕྱིར། དེ་ལྟར་ཡིན་ན་སྦོམ་པོ་དང་ཉེས་བྱས་ཀྱི་དབྱེ་བ་མ་བྱས་པར་འགྱུར་རོ་ཞེ་ན། སྐྱོན་མེད་དེ། ཕམ་པས་ཀུན་ནས་བསླངས་པའི་སྦོམ་པོ་ནི་ཕམ་པའི་སྡེ་ཚན་དུ་གཏོགས་ལ། ལྷག་མས་ཀུན་ནས་བསླངས་པའི་སྦོམ་པོ་ནི་ལྷག་མའི་སྡེ་ཚན་ཏུ་གཏོགས་ཤིང་སྦོམ་པོ་ཐམས་ཅད་དེ་གཉིས་སུ་འདུས་པའི་ཕྱིར་ཏེ། རྣམ་འབྱེད་དུ་ཉེས་པ་སྦོམ་པོ་ནི་གཉིས་ཏེ། ཕམ་པ་ལས་བྱུང་བ་དང་། དགེ་འདུན་ལྷག་མ་ལས་བྱུང་བའོ་ཞེས་དང་། འདུལ་བྱེད་དུ། བཙུན་པ་ཉེས་པ་སྦོམ་པོ་ཇི་ལྟར་བཤགས་པར་བགྱི། ཉེ་བ་འཁོར་ཉེས་པ་སྦོམ་པོ་ནི་བཞི་པོ་འདི་དག་ཡིན་ཏེ། ཕམ་པར་འགྱུར་བས་ཀུན་ནས་བསླངས་པ་ལྕི་བ་དང་། ཕམ་པར་འགྱུར་བས་ཀུན་ནས་བསླངས་པ་ཡང་བ་དང་། དགེ་འདུན་ལྷག་མས་ཀུན་ནས་བསླངས་པ་ལྕི་བ་དང་། དགེ་འདུན་ལྷག་མས་ཀུན་ནས་བསླངས་པ་ཡང་བའོ་ཞེས་གསུངས་པའི་ཕྱིར། གཉིས་པ་ལ་གཉིས་ཏེ། བསྡུ་བ་དངོས་དང་། བཅས་རང་གི་ཁྱད་པར་རོ། །
དང་པོ་ནི། འདུ་ཤེས་གཙོ་བོ་དང་། དངོས་པོ་གཙོ་བོའི་ལྟུང་བ་གཉིས་སུ་འདུས་ཏེ། འོད་ལྡན་ལས། བསླབ་པའི་གཞི་ནི་གཉིས་ཏེ། འདུ་ཤེས་གཙོ་བོར་བྱ་བ་དང་། དངོས་པོ་གཙོ་བོར་བྱ་བའོ་ཞེས་གསུངས་པས་སོ། །
སྦྱོར་བའི་ཆ་ནས་རྒྱུན་དང་ལྡན་པ་དང་མི་ལྡན་པ་གཉིས་སུ་འདུས་ཏེ། དང་པོ་ནི། སྦྱོར་བ་དང་མཐར་ཐུག་གི་བར་དུ་དུས་གཞན་གྱིས་ཆོད་དུ་བཏུབ་པ་སྟེ་སྲོག་གཅོད་ལྟ་བུའོ། །
གཉིས་པ་ནི། སྦྱོར་མཐའི་བར་དུ་དུས་གཞན་གྱིས་ཚོད་དུ་མི་བཏུབ་པ་སྟེ་རེག་པ་ལྟ་བུའོ། །
མཐར་ཐུག་གི་ཆ་ནས་འཕེན་པས་འགྲུབ་པ་དང་མི་འགྲུབ་པ་གཉིས། དང་པོ་ནི། སྦྱོར་བ་བརྩམས་ནས་སྦྱོར་བ་གཞན་གྱིས་མཐར་ཐུག་གྲུབ་པ་རང་ཉིད་ཀྱིས་ཤེས་པ་ལ་མི་ལྟོས་བའི་ལྟུང་བ་སྟེ་མ་བྱིན་ལེན་དང་སྲོག་གཅོད་ཀྱི་ཕམ་པ་ལྟ་བུའོ། །

གཉིས་པ་ནི། དེ་ལས་བཟློག་པ་སྟེ་ཕམ་ལྷག་དང་པོ་གཉིས་ལྟ་བུའོ། །
ཕྱིར་བཅོས་ཀྱི་སྒོ་ནས་ལྷག་མ་མེད་པ་དང་ལྷག་མ་དང་བཅས་པའི་ལྟུང་བ་གཉིས། དང་པོ་ནི། ཕམ་པ་བཞིའོ། །
གཉིས་པ་ནི། ཕམ་པ་ལས་གཞན་པའི་ལྟུང་བ་རྣམས་སོ། །
གཞིའི་སྒོ་ནས་སེམས་ཅན་ལ་བརྟེན་པ་དང་སེམས་ཅན་མ་ཡིན་པ་ལ་བརྟེན་པ་གཉིས་སོ། །
བྱེད་པའི་སྒོ་ནས་རང་གིས་བསྒྲུབ་དགོས་པ་དང་བཅོལ་བས་རྫོགས་པ་གཉིས་སོ། །
འབྱུང་བའི་སྒོ་ནས་ལུས་དང་ངག་ལས་འབྱུང་བ་གཉིས་སོ། །
བྱ་བའི་སྒོ་ནས་བྱ་བ་མི་བྱེད་པའི་ཕྱིར་མི་སྦྱོར་བ་དང་མི་བྱ་བ་བྱེད་པའི་སྦྱོར་བ་དང་བཅས་པ་གཉིས་ཏེ། བསྡུ་བར། བྱ་བ་མི་བྱེད་པ་དང་ནི། །
མི་བྱ་བ་ནི་བྱེད་པའི་ཕྱིར། །
མི་སྦྱོར་བ་དང་སྦྱོར་བཅས་ལས། །
ལྟུང་བའི་ཉེས་པ་འབྱུང་བར་འགྱུར། །
ཞེས་གསུངས་སོ། །
ངོ་བོའི་ཆ་ནས་མི་དགེ་བ་དང་ལུང་མ་བསྟན་གྱི་ལྟུང་བ་གཉིས་སམ། རང་བཞིན་དང་བཅས་པའི་ལྟུང་བ་གཉིས་སུ་འདུས་སོ། །
དང་པོ་ནི། སྲོག་གཅོད་ཀྱི་ཕམ་པ་ལྟ་བུ། གཉིས་པ་ནི་ས་རྐོ་མེ་རེག་གི་ལྟུང་བྱེད་ལྟ་བུའོ། །
གཉིས་པ་ལ་གསུམ་སྟེ། བཅས་རང་གཉིས་ཁྱབ་ཆེ་ཆུང་དཔྱད། དེ་གཉིས་ཀྱི་ཁྱད་པར་ལ་དཔྱད། ཞར་ལ་སྡིག་ལྟུང་ངོ་བོ་གཅིག་དང་ཐ་དད་ལ་དཔྱད་པའོ། །
དང་པོ་ནི། ཁ་ཅིག་རྟེན་སྤྱི་ལ་ལྟོས་ཏེ་རང་བཞིན་གྱི་ཁ་ན་མ་ཐོ་བ་ཁྱབ་ཆེ་སྟེ། དེ་བཅས་པས་བསྡམས་པ་དང་མ་བསྡམས་པ་གཉིས་ཀའི་རྒྱུད་ལ་འབྱུང་། བཅས་ལྟུང་བསྡམས་པ་ཁོ་ནའི་རྒྱུད་ལ་འབྱུང་བའི་ཕྱིར། རྟེན་རབ་བྱུང་ལ་ལྟོས་ནས་བཅས་པའི་ཁ་ན་མ་ཐོ་བ་ཁྱབ་ཆེ་སྟེ། དེ་ཡོད་པར་རང་བཞིན་གྱི་ཁ་ན་མ་ཐོ་བ་ཡོད་པས་མ་ཁྱབ། རང་བཞིན་གྱི་ཁ་ན་མ་ཐོ་བ་ཡོད་པར་བཅས་པའི་ལྟུང་བ་ཡོད་པས་ཁྱབ་པའི་ཕྱིར་ཟེར་བ་མི་འཐད་དེ། ཤེས་པ་རང་བཞིན་དུ་མི་གནས་པ་དང་། ལས་དང་པོ་པ་ལ་རང་བཞིན་གྱི་ཁ་ན་མ་ཐོ་བ་འབྱུང་ཡང་བཅས་ལྟུང་མི་འབྱུང་བའི་ཕྱིར་དང་། དགེ་སློང་སོ་སྐྱེ་ལ་འཇིག་ལྟ་མངོན་དུ་གྱུར་པའི་ཚེ་བཅས་ལྟུང་འབྱུང་བར་མ་ངེས་པའི་ཕྱིར། གཉིས་པ་ལ་ཁ་ཅིག་གཞི་དེ་ལ་རྐྱེན་ལ་ལྟོས་ཏེ་གནང་བ་འབྱུང་བའི་ཁ་ན་མ་ཐོ་བ་དེ་བཅས་པའི་ཁ་ན་མ་ཐོ་བ་དང་། དེ་ལས་བཟློག་པ་རང་བཞིན་གྱི་ཁ་ན་མ་ཐོ་བ་ཡིན་ཟེར་བ་མི་འཐད་དེ། འོ་ན་ཆང་འཐུང་བ་རྐྱེན་ལ་ལྟོས་ཏེ་གནང་བ་ཡོད་པར་ཐལ། དེ་བཅས་པའི་ཁ་ན་མ་ཐོ་བ་ཡིན་པའི་ཕྱིར། རྟགས་གྲུབ་སྟེ། མཛོད་ལས། བཅས་པའི་ཁ་ན་མ་ཐོ་བ། །
མྱོས་འགྱུར་ལས་གཞན་བསྲུང་ཕྱིར་རོ། །
ཞེས་གསུངས་པའི་ཕྱིར། །
འདོད་མི་ནས་ཏེ། ཊཱི་ཀར་བཀག་པ་ཞེས་བྱ་བ་ནི་སྲོག་ལ་བབས་ཀྱང་གཞི་འདི་རྣམ་པ་ཐམས་ཅད་དུ་མི་བྱའོ་ཞེས་བྱ་བ་སྟེ། དཔེར་ན་ང་ལ་སྟོན་པར་སྨྲ་བ་རྣམས་ཀྱིས་ཆང་ནི་རྩའི་མཆོག་མས་ཀྱང་མི་གླུད་མི་འཐུང་ངོ་ནས་གསུངས་པའི་ཕྱིར། གལ་ཏེ་ལུས་ལ་བཀུད་པ་དང་མཁུར་བར་བསྲེལ་བ་སོགས་གནང་བ་ཆང་གི་གཞི་ལ་ཡོད་པ་མ་ཡིན་ནམ་ཞེ་ན། འོ་ན་སྲོག་གཅོད་པའི་གཞི་ལ་གནང་བ་ཡོད་པར་ཐལ། ལུས་གཏར་བ་དང་བསྲེག་པ་གནང་བ་ཡིན་པའི་ཕྱིར། ཁྱབ་པ་ཁས་བླངས། འདོད་ན་སྲོག་གཅོད་ཀྱི་ཁ་ན་མ་ཐོ་བ་དེ་བཅས་པའི་ཁ་ན་མ་ཐོ་བ་ཡིན་པར་ཐལ་ལོ། །
མཚན་ཉིད་དེ་ལ་ཁ་ཅིག དགེ་སེམས་ཀྱིས་ཀུན་ནས་བསླངས་ཏེ་སྲོག་གཅོད་པའི་གཞི་ལ་གནང་བ་ཡོད་པར་ཐལ། དེ་བཅས་པའི་ཁ་ན་མ་ཐོ་བ་ཡིན་པའི་ཕྱིར་ཏེ། དགེ་སེམས་ཀྱིས་ཀུན་ནས་བསླངས་པའི་རང་བཞིན་གྱི་ཁ་ན་མ་ཐོ་བ་གཞག་ཏུ་མེད་པའི་ཕྱིར་ཞེས་པ་མི་འཐད་དེ། དགེ་སེམས་ཀྱིས་ཀུན་ནས་བསླངས་བའི་མ་བསད་པའི་མཚམས་མེད་དེ་བཅས་པའི་ཁ་ན་མ་ཐོ་བ་ཡིན་པར་ཐལ། དེ་རང་བཞིན་གྱི་ཁ་ན་མ་ཐོ་བ་མ་ཡིན་པའི་ཕྱིར། རྟགས་ཁས་བླངས། འདོད་མི་ནུས་ཏེ། དེ་སྲོག་གཅད་ཀྱི་ལས་ལམ་གང་ཞིག བསྟན་པ་ལ་མ་ཞུགས་པའི་ཁྱིམ་པ་ལ་འབྱུང་བའི་ཕྱིར། ཁ་ཅིག་དེ་གཉིས་ཀྱི་མཚན་ཉིད་རིམ་བཞིན། ཉོན་མོངས་ཀྱིས་ཀུན་ནས་བསླངས་པའི་ཁ་ན་མ་ཐོ་བ་དང་། དགེ་བ་དང་ལུང་མ་བསྟན་གང་རུང་གིས་ཀུན་ནས་བསླངས་པའི་ཁ་ན་མ་ཐོ་བ་ཞེས་ཟེར། དེ་ལ་ཁ་ཅིག་ལྟུང་བ་ཡིན་ན་རང་བཞིན་གྱི་ཁ་ན་མ་ཐོ་བ་ཡིན་པས་ཁྱབ་པར་ཐལ། དེ་ཡིན་ན་ཉོན་མོངས་ཀྱིས་ཀུན་ནས་བསླངས་པས་ཁྱབ་པའི་ཕྱིར་ཏེ། དེ་ཡིན་ན་འདི་དང་འདི་བྱའོ་ཞེས་པའི་བདག་འཛིན་ཉོན་མོངས་ཅན་གྱིས་ཀུན་ནས་བསླངས་པས་ཁྱབ་པའི་ཕྱིར་ཟེར་བ་མི་འཐད་དེ། ཉན་ཐོས་དགྲ་བཅོམ་པའི་རྒྱུད་ལ་ལྟུང་བ་འབྱུང་བ་ཡོད་ཀྱང་ཉོན་མོངས་མེད་པའི་ཕྱིར། མཚན་ཉིད་ཀྱང་མི་འཐད་དེ། དགེ་སེམས་ཀྱིས་ཀུན་ནས་བསླངས་པའི་སྲོག་གཅོད་ཀྱི་ལས་ལམ་ཆོས་ཅན། བཅས་པའི་ཁ་ན་མ་ཐོ་བ་ཡིན་པར་ཐལ། མཚན་ཉིད་དེའི་ཕྱིར། སྲོག་གཅོད་ཀྱི་ཕམ་པ་ཆོས་ཅན། རང་བཞིན་གྱི་ཁ་ན་མ་ཐོ་བ་ཡིན་པར་ཐལ། མཚན་ཉིད་དེའི་ཕྱིར་ཏེ། ཞེ་སྡང་གིས་ཀུན་ནས་བསླངས་པའི་ཁ་ན་མ་ཐོ་བ་ཡིན་པའི་ཕྱིར། གཏན་ཚིགས་གྲུབ་སྟེ། གསོད་དང་གནོད་སེམས་ཚིག་རྩུབ་པོ། །

ཞེ་སྡང་གིས་ནི་མཐར་ཕྱིན་བྱེད། །
ཅེས་གསུངས་པའི་ཕྱིར། འདོད་ན། འོག་ནས་འགོག་གོ །ཁ་ཅིག་རྒྱུ་མི་དགེ་བས་ཀུན་ནས་བསླངས་ཤིང་ངོ་བོ་མི་དགེ་བ་ཡིན་པ། འབྲས་བུ་རྣམ་སྨིན་འབྱིན་ནུས་ཀྱི་ཁ་ན་མ་ཐོ་བ་དང་། རྒྱུ་དགེ་བ་དང་ལུང་མ་བསྟན་གང་རུང་གིས་ཀུན་ནས་བསླངས་ཤིང་ངོ་བོ་ལུང་མ་བསྟན་ཡིན་པ། འབྲས་བུ་རྣམ་སྨིན་འབྱིན་མི་ནུས་པའི་ཁ་ན་མ་ཐོ་བ་ཞེས་པ་མི་འཐད་དེ། ཁམས་གོང་མའི་ཁ་ན་མ་ཐོ་བ་ཡིན་ན་བཅས་པའི་ཁ་ན་མ་ཐོ་བ་ཡིན་དགོས་པར་ཐལ། དེ་ཡིན་ན་རང་བཞིན་གྱི་ཁ་ན་མ་ཐོ་བ་མིན་དགོས་པའི་ཕྱིར། རྟགས་ཁས་བླངས། འདོད་མི་ནུས་ཏེ། རྩ་ཉོན་དང་བཅས་པའི་ཁ་ན་མ་ཐོ་བའི་གཞི་མཐུན་མེད་པའི་ཕྱིར་ཏེ། རྩ་ཉོན་ནི་བཅས་པ་ལ་མི་ལྟོས་པར་ངོ་བོ་ཉིད་ཀྱི་སྐྱོན་ཆགས་པ་ཡིན་པའི་ཕྱིར། གཞན་ཡང་བཅས་པའི་ཁ་ན་མ་ཐོ་བ་ཡིན་ན་མི་དགེ་བ་ཡིན་པས་ཁྱབ་པར་ཐལ། བཅས་པའི་ཁ་ན་མ་ཐོ་བའི་རྣམ་སྨིན་ངན་སོང་གསུམ་དུ་སྐྱེ་བར་བཅོམ་ལྡན་འདས་ཀྱིས་གསུངས་པའི་ཕྱིར། རང་ལུགས་ནི། བཅས་པ་ལ་མི་ལྟོས་པར་སྐྱེས་པའི་ཁ་ན་མ་ཐོ་བ་དེ་རང་བཞིན་གྱི་ཁ་ན་མ་ཐོ་བའི་མཚན་ཉིད། བཅས་པ་གཞག་པའི་དབང་གིས་བསྐྱེད་པའི་ཁ་ན་མ་ཐོ་བ་དེ་བཅས་པའི་ཁ་ན་མ་ཐོ་བའི་མཚན་ཉིད་དོ། །
དེ་ལ་ཁོ་ན་རེ་སྲོག་གཅོད་ཀྱི་ཕམ་པ་ཆོས་ཅན། བཅས་པའི་ཁ་ན་མ་ཐོ་བར་ཐལ། མཚན་ཉིད་དེའི་ཕྱིར། འདོད་ན། རང་བཞིན་གྱི་ལྟུང་བ་མ་ཡིན་པར་འགྱུར་ཞིང་། དེ་ཡང་འདོད་ན། རང་བཞིན་གྱི་ལྟུང་བ་གཞི་མ་གྲུབ་པར་ཐལ་ལོ་ཞེ་ན། འདོད་པ་ཡིན་ཏེ། རང་བཞིན་གྱི་ལྟུང་བ་འདོད་པ་ནི་ལས་ལམ་དང་ལྟུང་བ་ངོ་བོ་གཅིག་ཏུ་འདོད་པའི་ལུགས་ཡིན་ལ། འདི་ནི་འོག་ནས་འགོག་གོ །རང་བཞིན་གྱི་ལྟུང་བ་མེད་དེ། བཅས་པ་ལ་མི་ལྟོས་པར་ངོ་བོ་ཉིད་ཀྱི་སྐྱོན་ཆགས་པའི་ཆ་ནས་རང་བཞིན་གྱི་ཁ་ན་མ་ཐོ་བར་འཇོག་པ་ཡིན་པའི་ཕྱིར་ཏེ། རྣམ་འབྱེད་ལས། ཉོན་མོངས་ཀྱིས་ཀུན་ནས་བསླངས་པ་ནི་རང་བཞིན་གྱི་ཡིན་ཏེ། ངོ་བོ་ཉིད་ཀྱིས་སྐྱོན་ཆགས་པའི་ཕྱིར་ཞེས་གསུངས་པའི་ཕྱིར། གསུམ་པ་ལ་གང་ལ་དཔྱོད་པའི་གཞི་དང་། དེ་ལ་དཔྱོད་པའི་ཚུལ་གཉིས་ལས། དང་པོ་ནི། རང་བཞིན་གྱི་ཁ་ན་མ་ཐོ་བ་དང་། བཅས་པའི་ལྟུང་བ་ལྟ་བུའོ། །
དེའང་དུད་འགྲོ་བསད་པའི་ལྟུང་བ་དང་། དེའི་ལས་ལམ་ལྟ་བུ་ངོ་བོ་གཅིག་དང་ཐ་དད་གང་ཡིན་ཞེས་དཔྱད་པར་བྱའོ། །
གཉིས་པ་ལ་དགག་གཞག་གཉིས་ལས། དང་པོ་ལ་ཁ་ཅིག་དུད་འགྲོ་བསད་པའི་ལྟུང་བྱེད་དང་། དེའི་སྡིག་པ་གཉིས་ངོ་བོ་ཐ་དད་ཡིན་ཏེ། ལྟུང་བྱེད་ནི་རབ་ཏུ་བྱུང་བ་ཁོ་ནའི་རྒྱུད་ལ་འབྱུང་བ་དང་། དེ་འབྱུང་བ་བཅས་པ་ལ་ལྟོས་པ་དང་། མིང་དང་རིགས་བརྗོད་པའི་བཤགས་པས་ཕྱིར་བཅོས་པར་བྱ་བ་ཡིན་ལ། དུད་འགྲོ་བསད་པའི་སྡིག་པ་ནི་རྟེན་ཁྱིམ་པ་དང་རབ་བྱུང་གཉིས་ཀའི་རྒྱུད་ལ་འབྱུང་བ་དང་། དེ་འབྱུང་བ་བཅས་པ་ལ་མི་ལྟོས་པ་དང་། སྟོབས་བཞིའི་བཤགས་པས་ཕྱིར་བཅོས་པར་བྱ་བ་ཡིན་པའི་ཕྱིར་ཞེས་གསུངས། དེ་ལ་གཞན་དག་ཐལ་བ་གསུམ་གྱི་དགག་པ་བརྗོད་དེ། དང་པོ་ནི། ལྟུང་བ་ཐམས་ཅད་ལུང་མ་བསྟན་དུ་ཐལ། ལྟུང་བ་ཐམས་ཅད་མི་དགེ་བ་ལས་ངོ་བོ་ཐ་དད་གང་ཞིག དགེ་བར་གཞག་ཏུ་མེད་པའི་ཕྱིར། དང་པོ་ཁས་བླངས། འདོད་མི་ནུས་ཏེ། ལུང་ལས། བཙུན་པ་ནོངས་པ་མི་དགེ་བས་ཀུན་ནས་བསླངས་པ་མཆིས་སམ། མི་དགེ་བའམ་ལུང་མ་བསྟན་གྱིས་ཀུན་ནས་བསླངས་པ་མཆིས་སམ། བཙུན་པ་ནོངས་པ་མི་དགེ་བ་མཆིས་སམ། དགེ་བ་མཆིས་སམ། ལུང་དུ་མ་བསྟན་པ་མཆིས་སམ། ཞེས་ཞུས་པའི་ལན་དུ་མི་དགེ་བ་དང་ལུང་མ་བསྟན་ཡོད་པར་གསུངས་ཤིང་། བཙུན་པ་ནོངས་པ་རྣམ་པར་སྨིན་པ་དང་བཅས་པ་ཞིག་གམ། ནོངས་པ་རྣམ་པར་སྨིན་པ་མེད་པ་ཞིག་ཅེས་པའི་ལན་དུ་གཉིས་ཀ་ཡོད་པར་གསུངས་པའི་ཕྱིར་དང་། ལྟུང་བྱེད་ཀྱི་སྐབས་རེ་རེའི་མཐར་ཡང་། ལྟུང་བར་བྱེད། སྲེག་པར་བྱེད། འཚེད་པར་བྱེད་ཅེས་གསུངས་པའི་ཕྱིར། གཞན་ཡང་བཅས་པའི་ལྟུང་བ་དང་རང་བཞིན་གྱི་ཁ་ན་མ་ཐོ་བ་དང་བཅས་པའི་ལྟུང་བ་གཉིས་ལ་རྐྱེན་ལ་ལྟོས་ནས་གནང་བ་ཡོད་མེད་ཀྱི་ཁྱད་པར་མེད་པར་ཐལ། ལྟུང་བ་ཐམས་ཅད་ལུང་མ་བསྟན་ཡིན་པའི་ཕྱིར། ཐལ་བ་གཉིས་པ་ནི། བཅས་པའི་ལྟུང་བ་ལུང་མ་བསྟན་དང་ངོ་བོ་ཐ་དད་དུ་ཐལ། རང་བཞིན་གྱི་ལྟུང་བ་མི་དགེ་བ་དང་ངོ་བོ་ཐ་དད་ཡིན་པའི་ཕྱིར། རྟགས་ཁས་བླངས། ཐལ་བ་གསུམ་པ་ནི། ལྷག་མ་ཕྱིར་བཅོས་བྱས་པས་དེའི་ཆའི་སྡིག་པ་མི་འདག་པ་ཐལ། དེ་གཉིས་ངོ་བོ་ཐ་དད་ཡིན་པའི་ཕྱིར། འདོད་ན། ལྷག་མ་ཕྱིར་བཅོས་མ་བྱས་ན་ངན་སོང་དུ་ལྟུང་བ་དང་ཕྱིར་བཅོས་བྱས་ན་ལྷ་མིར་སྐྱེ་བར་བཤད་པ་དེ་མི་འཐད་པར་ཐལ་ལོ། །

གཞན་ཡང་དགེ་སློང་གི་ལོ་དྲི་བ་ལས། ཕམ་པ་དང་། ལྷག་མ་དང་། སྦོམ་པོ་དང་། ལྟུང་བྱེད་དང་། སོར་བཤགས་དང་། ཉེས་བྱས་རྣམས་བསྲུངས་ན་གཞན་འཕྲུལ་དབང་བྱེད་ནས་རྒྱལ་ཆེན་རིགས་བཞིའི་བར་རིམ་བཞིན་སྐྱེ་ཞིང་། མ་བསྲུངས་པའི་ཉེས་དམིགས་ཚ་བ་ནས་ཡང་སོས་ཀྱི་བར་དྲུག་ཏུ་རིམ་བཞིན་སྐྱེ་བར་བཤད་པ་དང་འགལ་ལོ་ཞེས་གསུང་། གཉིས་པ་དེ་དགག་པ་ནི། ལྟུང་བ་ཐམས་ཅད་ལུང་མ་བསྟན་དུ་ཐལ། མི་དགེ་བ་དང་ངོ་བོ་ཐ་དད་ཡིན་པའི་ཕྱིར། ཞེས་པ་ནི། དུད་འགྲོ་གསོད་པའི་སྡིག་པ་དང་དེའི་ལས་ལམ་གཉིས་ཤན་མ་ཕྱེད་པའི་སྐྱོན་དུ་སྣང་བས་རྟགས་མི་འགྲོའོ། །
བཅས་ལྟུང་ལུང་མ་བསྟན་དང་ངོ་བོ་ཐ་དད་དུ་ཐལ་ཞེས་པ་ཡང་མ་འབྲེལ་ཏེ། རང་བཞིན་གྱི་ལྟུང་བ་ལུང་མ་བསྟན་ཡིན་ན་བཅས་ལྟུང་ལུང་མ་བསྟན་ཡིན་པ་ཤིན་ཏུ་རིགས་པའི་ཕྱིར། ཐལ་བ་གསུམ་པ་ཡང་མ་ངེས་ཏེ། ལྟུང་བ་དེའི་དངོས་གཞི་ཕྱིར་བཅོས་བྱས་པས་དེའི་སྦྱོར་ལྟུང་མི་འདག་པར་ཐལ། དེ་གཉིས་ངོ་བོ་ཐ་དད་ཡིན་པའི་ཕྱིར་ཏེ། དུས་སྔ་ཕྱིར་སྐྱེས་པའི་ལྟུང་བ་ཐ་དད་ཡིན་པའི་ཕྱིར། ལྟུང་བ་ཐམས་ཅད་ལུང་མ་བསྟན་ཡིན་པར་འདོད་པ་ཡང་མི་འཐད་དེ། ལྟུང་བྱེད་འབའ་ཞིག་པ་རེ་རེའི་སྐབས་སུ་ལྟུང་བར་བྱེད། སྲེག་པར་བྱེད་ཅེས་སོགས་དང་། འདུལ་བ་ལ་བསྟོད་པ་ལས། གང་ཞིག་སྟོན་པ་ཐུགས་རྗེའི་བསྟན་པ་ལས། །
ཡལ་བར་སེམས་ཤིང་ཅུང་ཟད་འདའ་བྱེད་ན། །
དེ་ནི་དེ་ལ་སྡུག་བསྔལ་གཞན་དབང་ཐོབ། །
སྨྱུག་ཚལ་བསྲེགས་པས་ཨ་སྨྲའི་ཚལ་ཉམས་བཞིན། །
འདི་ན་ལ་ལ་རྒྱལ་པོའི་ཚུལ་ཅན་འགའ། །
ལན་འགའ་འདས་ཀྱང་ཆད་པ་ཐོབ་མི་འགྱུར། །
ཐུབ་པའི་བཀའ་ལས་ཚུལ་མིན་འདའ་བྱེད་ན། །
དུད་འགྲོར་སྐྱེ་འགྱུར་ཨེ་ལའི་འདབ་ཀླུ་བཞིན། །
ཞེས་གསུངས་སོ། །
གཉིས་པ་རང་ལུགས་ནི། སྡིག་ལྟུང་ངོ་བོ་གཅིག་ཡིན་ཅིང་། དུད་འགྲོ་གསོད་པའི་ལྟུང་བ་དང་དེའི་ལས་ལམ་ངོ་བོ་ཐ་དད་ཡིན་ལ། དེ་བཞིན་དུ་བསམས་བཞིན་དུ་བཅས་མཚམས་ལས་འདས་པའི་ལྟུང་བ་ཐམས་ཅད་ལུང་མ་བསྟན་དང་ངོ་བོ་ཐ་དད་ཡིན་ཏེ། མི་དགེ་བར་ངེས་པའི་ཕྱིར། ཁོ་ན་རེ་ལྟུང་བ་ཕྱིར་བཅོས་བྱས་པས་དེའི་ཆའི་སྡིག་པ་མི་འདག་པར་ཐལ། ལྟུང་བྱེད་དང་དེའི་ལས་ལམ་ངོ་བོ་ཐ་དད་ཡིན་པའི་ཕྱིར། འདོད་ན། འདག་པར་བཤད་པ་དང་འགལ་ལོ་ཞེ་ན། དུད་འགྲོ་གསོད་པའི་ལྟུང་བྱེད་ཕྱིར་བཅོས་བྱས་པས་ལས་ལམ་ཡང་བར་འགྱུར་གྱི་འདག་པར་ནི་མ་ངེས་སོ། །
དུད་འགྲོ་གསོད་པའི་ལྟུང་བྱེད་དང་དེའི་ལས་ལམ་ངོ་བོ་ཐ་དད་ཡིན་ཏེ། དུད་འགྲོ་གསོད་པའི་ལས་ལམ་ནི་དུད་འགྲོ་གསོད་པའི་སྦྱོར་བ་བྱས་ནས་དུད་འགྲོ་ཤི་བ་དང་དུས་མཉམ་དུ་སྐྱེས་པའི་རིག་བྱེད་དང་རིག་བྱེད་མ་ཡིན་པའི་གཟུགས་ཤིག་ལ་འཇོག་ལ། དེའི་ལྟུང་བྱེད་ནི་དུད་འགྲོ་ཤི་བ་དེ་ལ་མཐར་ཐུག་ཏུ་བྱས་པའི་སྐད་ཅིག་ཕྱི་ལོགས་སུ་འབྱུང་བའི་ཕྱིར། དེ་བཞིན་དུ་བརྫུན་དུ་སྨྲ་བའི་ཕམ་པ་དང་དེའི་ལས་ལམ་ཡང་ངོ་བོ་ཐ་དད་ཡིན་ཏེ། བརྫུན་སྨྲའི་ཕམ་པ་ནི་བརྫུན་ཚིག་དེ་ཕ་རོལ་པོས་ཡིད་ཤེས་ཀྱི་གོ་བའི་སྐབས་སུ་འབྱུང་ལ། ལས་ལམ་ནི་དེའི་སྔ་ལོགས་བརྫུན་ཚིག་ཉན་ཤེས་ཀྱིས་ཐོས་པའི་སྐབས་ཀྱི་རིག་བྱེད་དང་རིག་བྱེད་མ་ཡིན་པའི་གཟུགས་ལ་འཇོག་པའི་ཕྱིར། གཞན་ཡང་ལྟུང་བ་དང་ལས་ལམ་ངོ་བོ་ཐ་དད་ཡིན་ཏེ། ལྟུང་བ་ནི་གསུང་རབ་ནས་བཤད་པའི་མིང་རིགས་བརྗོད་པའི་བཤགས་པས་འདག་ལ། ལས་ལམ་ནི་དེ་ཙམ་གྱིས་འདག་པར་མ་ངེས་པའི་ཕྱིར་ཏེ། གང་ཟག་དམ་པ་ལ་ཚིག་ངན་སྨྲས་པའི་རྣམ་སྨིན་ཚེ་རབས་དུ་མར་མྱོང་བ་སོགས་བཤད་པའི་ཕྱིར་རོ། །

གསུམ་པ་ངོ་བོ་ལ་དངོས་དང་། ལྟུང་བ་གྲུབ་པ་ལ་རིག་བྱེད་དགོས་མི་དགོས་དཔྱད་པ་གཉིས། དང་པོ་ནི། རིག་བྱེད་མ་ཡིན་པའི་གཟུགས་མི་དགེ་བའམ་རིག་བྱེད་ཀྱི་གཟུགས་ལུང་དུ་མ་བསྟན་པ་སྟེ། གཏམ་གྱི་གཞིར། ཉེ་བ་འཁོར་ལྟུང་བ་ནི་རྣམ་པར་རིག་བྱེད་ཅེས་ཀྱང་བྱ་ལ། རྣམ་པར་རིག་བྱེད་མ་ཡིན་པ་ཞེས་ཀྱང་བྱའོ་ཞེས་དང་། དགེ་བའམ་མི་དགེ་བའམ་ལུང་དུ་མ་བསྟན་པ་ཡིན་ཞེས་དྲིས་པ་ལ། མི་དགེ་བ་དང་ལུང་དུ་མ་བསྟན་པར་བརྗོད་པར་བྱའོ་ཞེས་སོགས་གསུངས་སོ། །
དེ་འང་རང་གཞན་གྱི་ཁ་ན་མ་ཐོ་བ་དང་། བཅས་པ་ལས་བསམ་བཞིན་དུ་འདས་པ་ནི་མི་དགེ་བ་ཡིན་ལ། བཅས་པ་ལས་མ་བསམས་པར་འདས་པ་ནི་ལུང་མ་བསྟན་ཏེ། གཏམ་གཞིར། མི་དགེ་བ་གང་ཞེ་ན། གང་བཅོམ་ལྡན་འདས་ཀྱིས་བསླབ་པ་བཅས་པ་ལས་བསམ་བཞིན་དུ་འདའ་བར་བྱེད་པ་ནི་མི་དགེ་བའོ། །
ལུང་དུ་མ་བསྟན་པ་གང་ཞེ་ན། གང་བཅོམ་ལྡན་འདས་ཀྱིས་བསླབ་པ་བཅས་པ་ལས་མ་བསམས་པར་འདས་པ་ནི་ལུང་དུ་མ་བསྟན་པའོ་ཞེས་གསུངས་སོ། །
གཉིས་པ་ནི། འདི་ལ་ཁ་ཅིག་ལྟུང་བ་ནི་གཉིས་ཏེ། བྱ་བ་མི་བྱེད་པའི་ལྟུང་བ་དང་། མི་བྱ་བ་བྱེད་པའི་ལྟུང་བའོ། དང་པོ་ལ་རིག་བྱེད་མི་དགོས་ཏེ། བྱ་བ་མ་བྱས་པ་ཙམ་གྱིས་ལྟུང་བར་འགྱུར་བའི་ཕྱིར་ཏེ། ལུང་དུ་བཙུན་པ་ལུས་སུ་ཡང་མ་ཐོན་ངག་ཏུ་ཡང་མ་ཐོན་པར་དགེ་སློང་མར་མི་རུང་བ་མཆིས་སམ། ཡོད་དེ་དགེ་སློང་མ་ཟླ་མོའི་ཕམ་པ་འཆབ་ནའོ་ཞེས་དང་། སེམས་འབའ་ཞིག་ལ་ལྟུང་བ་འགྱུར་བ་མཆིས་སམ། ཡོད་དེ་གསོ་སྦྱོང་མི་བྱེད་པའོ་ཞེས་གསུངས་པའི་ཕྱིར་ཞེས་པ་མི་འཐད་དེ། འདོད་པའི་རིག་བྱེད་མ་ཡིན་པ་གྲུབ་པ་ལ་རིག་བྱེད་ངེས་པ་དགོས་པའི་ཕྱིར་ཏེ། མཛོད་འགྲེལ་ལས། གཉིས་ཀ་ཡང་མི་བྱེད་ན་འདོད་པ་ན་སྤྱོད་པའི་རྣམ་པར་རིག་བྱེད་མེད་པ། རྣམ་པར་རིག་བྱེད་མེད་པ་ཅན་ཡང་མེད་པས་ཇི་ལྟར་ན་དེ་གཉིས་ཀྱི་ལམ་དུ་འགྱུར་ཏེ་འདི་ལ་འབད་བར་བྱའོ་ཞེས་དང་། ཊཱི་ཀར་ཉེས་བྱས་ཡོངས་སུ་རྫོགས་པ་ཡིན་གྱི་ན་སྨད་ཀྱིན་ནི་མ་ཡིན་ཏེ། ཁ་རྣམ་པར་འགྱུར་བ་ལ་སོགས་པའི་རྣམ་པར་རིག་བྱེད་དེ་དེ་ལ་ཡོད་པའི་ཕྱིར་ཞེས་གསུངས་པའི་ཕྱིར། ལུང་སྔ་མའི་དོན་ནི་རྣམ་པར་རིག་བྱེད་ཅུང་ཟད་ལས་མེད་པས་དམན་པ་ལ་དགག་སྒྲ་སྦྱོར་བའོ་ཞེས་གསུང་ངོ་། །
བཞི་པ་མཚན་ཉིད་ལ་ལྟུང་བའི་མཚན་ཉིད་ནི། རབ་བྱུང་གིས་སྟོན་པས་བཅས་པ་ལས་འདས་པའི་ཁ་ན་མ་ཐོ་བའོ། །
དེ་ཡང་ལྔ་ལས་ཕམ་པའི་མཚན་ཉིད། བསྙེན་པར་རྫོགས་པའི་རྒྱུད་ཀྱི་དངོས་གཞིའི་ལྟུང་བ་གང་ཞིག ཁྱོད་ཀྱི་དག་བྱེད་ཆད་པའི་བསླབ་པ་ལ་ལྟོས་པའི་རིགས་ཡིན་པ། དགེ་འདུན་ལྷག་མའི་མཚན་ཉིད་གང་ཞིག ངོ་བོའི་ཆ་ནས་དབྱུང་བས་ཁྱོད་ལས་བསླང་དུ་རུང་བའི་རིགས་ཡིན་པ། ཡང་ན་གང་ཞིག་ངོ་བོའི་ཆ་ནས་ཕམ་པ་ལས་ཡང་ཞིང་། སྤང་ལྟུང་སོགས་ལས་ལྕི་བའི་རིགས་ཡིན་པ། འོག་མ་རྣམས་ཀྱང་དེ་ལས་དཔགས་ཏེ་ཤེས་པར་བྱའོ། །
ལྔ་པ་རྒྱུ་ནི། མི་ཤེས་པ་ལ་སོགས་པ་བཞི་སྟེ། བསྡུ་བར། དེ་ཡི་རྒྱུ་ཡང་རྣམ་བཞི་སྟེ། །
མི་ཤེས་པ་དང་བག་མེད་དང་། །
ཉོན་མོངས་མང་དང་མ་གུས་པ། །
ཞེས་གསུངས་པ་ལྟར་རོ། །
དྲུག་པ་གྲངས་ངེས་ནི། བཅས་པ་མི་འདྲ་བ་ལྔ་ཡོད་པའི་རྒྱུ་མཚན་གྱིས་སྡེ་ཚན་ལྔར་བསྟན་པ་ཡིན་ལ། བཅས་པ་ལྔར་འཇོག་པའི་རྒྱུ་མཚན་ཡང་དེ་ཙམ་གྱིས་དགག་བྱ་ཁེགས་པ་དང་། བསྒྲུབ་བྱ་སྒྲུབ་ནུས་པར་སངས་རྒྱས་བཅོམ་ལྡན་འདས་ཀྱིས་དགོངས་ནས་གསུངས་པའོ། །
བདུན་པ་གོ་རིམ་ནི། སྡེ་ཚན་སྔ་མ་སྔ་མ་ཆད་པ་ལྕི་བའི་རིམ་པ་ཡིན་ལ་ཕམ་པ་བཞི་ནི་འདིར་བཅས་པའི་རིམ་པ་དང་། བསྐལ་པ་དང་པོའི་དུས་སུ་ལས་ལམ་འདི་དག་ཇི་ལྟར་འབྱུང་བའི་རིམ་པ་དང་། ཉོན་མོངས་པ་འདི་དག་གི་རིམ་པ་དང་། གཞན་ནི་ཕལ་ཆེར་བཅས་པའི་རིམ་པའོ། །

བརྒྱད་པ་སྒྲ་དོན་ནི། འདིས་ལྟུང་བར་བྱེད་པས་ལྟུང་བ་དང་། དམ་པས་སྨད་པའི་ཕྱིར་ཁ་ན་མ་ཐོ་བ་དང་། ཚུལ་ཁྲིམས་ཀྱི་མི་མཐུན་ཕྱོགས་ཡིན་པས་འཆལ་བའི་ཚུལ་ཁྲིམས་དང་། འབྲས་བུ་ཡིད་དུ་མི་འོང་བ་འབྱིན་པའི་ཕྱིར་ཉེས་པ་ཞེས་བྱ་བ་ནི་རྣམས་གྲངས་སོ། །
ཕམ་པའི་སྒྲ་དོན་ནི། གཞན་སྤང་བྱ་རྒྱལ་བར་བྱེད་ཅིང་གཉེན་པོ་ཕམ་པར་བྱེད་པར་འགྱུར་བའི་ཕྱིར་ཕམ་པའོ། །
དགུ་པ་ཕན་ཡོན་ནི། བཅས་པའི་ཕན་ཡོན་སྔར་བཤད་ཟིན་ལ། བསླབ་པ་བསྲུངས་པའི་ཕན་ཡོན་ནི། བམ་ལྔར། ཚུལ་ཁྲིམས་ཀྱི་ཕན་ཡོན་རྣམ་པ་བཅུ་སྟེ། འགྱོད་པ་མེད་པའི་རིམ་གྱིས་མཆོག་ཏུ་དགའ་བ་སྔོན་དུ་འགྲོ་བའི་ཆོས་ཐོབ་པར་འགྱུར་བ་དང་། འགྱོད་པ་མེད་པར་འཆི་བའི་དུས་བྱེད་པར། ཕྱོགས་བཅུར་སྙན་པའི་སྒྲ་གྲག་པར། བདེ་བར་གཉིད་ལོག་ཅིང་བདེ་བར་སད་པར། གཉིད་ལོག་པ་ན་ལྷ་རྣམས་བསྲུང་བར། གཞན་ལས་སྡིག་པའི་བག་ཚ་བ་དང་འཇིགས་པ་དང་ཡ་ང་བ་མེད་པར། དགྲ་བོ་རྣམས་ཀྱིས་གླགས་ཞིག་རྙེད་ན་ཡང་ཚུལ་ཁྲིམས་རྣམ་པར་དག་པའི་དབང་གིས་དེ་དག་བསྲུང་བ་ལ་སོགས་པའི་ཕན་འདོགས་པར། གནོད་སྦྱིན་དང་མི་མ་ཡིན་པ་དང་གདུག་པ་ཅན་གཉུག་མར་གནས་པ་རྣམས་ཀྱིས་གླགས་ཞིག་རྙེད་ན་ཡང་ཚུལ་ཁྲིམས་རྣམ་པར་དག་པའི་དབང་གིས་དེ་དག་བསྲུང་བ་ལ་སོགས་པའི་ཕན་འདོགས་པར། གཞན་ལས་ཆོས་གོས་ལ་སོགས་པ་དག་ཆོས་ཀྱིས་ཚེགས་ཆུང་ངུས་ཐོབ་པར། གང་དུ་སྐྱེ་བར་འདོད་པ་ལ་སོགས་པའི་སྨོན་ལམ་ཡང་དག་པར་འགྲུབ་པར་འགྱུར་བའོ་ཞེས་སོ། །
བཅུ་པ་མ་བསྲུངས་པའི་ཉེས་དམིགས་ནི། སྟོན་པས་སྨོད་པ་དང་། ལྷས་དང་། མཁན་སློབ་ལ་སོགས་པ་གྲོགས་དམ་པས་དང་། དེས་མ་སྨད་ཀྱང་ཆོས་ཉིད་ཀྱིས་སྨད་པ་དང་། དམ་པའི་ཆོས་མ་ཐོས་པ་ཐོས་པར་མི་འགྱུར་བ་དང་། ཐོས་པ་བརྗེད་པ་དང་། མ་རྟོགས་པ་མི་རྟོགས་པ་དང་། ཕྱོགས་དང་ཕྱོགས་མཚམས་རྣམས་སུ་སྡིག་པའི་སྒྲ་གྲག་པ་དང་། འགྱོད་པ་དང་བཅས་ཏེ་འཆི་བར་འགྱུར་བ་དང་། ངན་སོང་གསུམ་དུ་སྐྱེ་བ་ལ་སོགས་པའོ། །
བཞི་པ་རྟེན་གྱི་ཡན་ལག་ནི། སྡོམ་པ་གསོར་རུང་ཡན་ཆད་དང་ལྡན་པ་དང་། བསླབ་པ་བཅས་པ་དང་འབྲེལ་བ་དང་། ཤེས་པ་རང་བཞིན་དུ་གནས་པ་གསུམ་ནི་ཐམས་ཅད་ཀྱི་ཡན་ལག་ཡིན་ལ། གཟུགས་གཞན་དུ་མ་བསྒྱུར་བ་དང་། མི་སྣང་བར་མ་བྱས་པ་དང་། མཚན་མ་གྱུར་པ་གསུམ་ནི་འགའ་ཞིག་གི་ཡན་ལག་ཡིན་ནོ། ༈ །ལྔ་པ་བསྡུས་པའི་དོན་བཤད་པ་ནི། རྣམ་པར་འབྱེད་པའི་དཀྱུས་འདི་རྣམས་ལ་རྣམ་པ་གསུམ་གྱིས་ས་གཅོད་པར་མཛད་དེ། ལྟུང་བ་རྣམ་པར་གཞག་པ་དང་། ལྟུང་བ་མེད་པ་དང་། བསླབ་བྱའོ། །
དང་པོ་ནི། དངོས་གཞི་དང་། སྦྱོར་བ་དང་། སྦྱོར་བའི་སྦྱོར་བ་རྣམ་པར་གཞག་པ་སྟེ། བམ་ལྔར། ལྟུང་བ་རྣམ་པར་གཞག་པ་ནི་བསམ་པ་དང་སྦྱོར་བའི་སྒོ་ནས་དངོས་གཞི་དང་། སྦྱོར་བ་དང་། སྦྱོར་བའི་སྦྱོར་བ་ཅི་རིགས་པར་རྣམ་པར་གཞག་པའོ་ཞེས་པ་ལྟར་རོ། །
དེ་ལ་མདོར་བསྟན་པ་དང་། རྒྱས་པར་བཤད་པ་གཉིས་སམ། ཡན་ལག་གི་མཚན་ཉིད་དང་། སེལ་བ་གཉིས་ཅི་རིགས་པས་འཆད་དོ། །
ཡན་ལག་གི་མཚན་ཉིད་ནི་བཞི་སྟེ། གཞི་དང་། བསམ་པ་དང་། སྦྱོར་བ་དང་། མཐར་ཐུག་གི་ཡན་ལག་གོ །གཞིའི་ཡན་ལག་ལ་ཡུལ་དང་རྟེན་ལ་སོགས་པ་དུ་མ་ཡོད་ཅིང་། བསམ་པའི་ཡན་ལག་ལ་ཀུན་སློང་དང་འདུ་ཤེས་གཉིས་སོ། །
འདུ་ཤེས་དང་སྦྱོར་བའི་ཡན་ལག་མ་ཚང་བ་ལའང་དངོས་གཞི་འབྱུང་བ་ཡོད་དོ། །
གཉིས་པ་སེལ་བ་ལ་གསུམ་སྟེ། དབྱེ་བ། མཚན་ཉིད། སེལ་བ་ལ་ཅིར་འགྱུར་བའོ། །
དང་པོ་ལ་ཐུན་མོང་བའི་སེལ་བ་དང་། ཐུན་མོང་མ་ཡིན་པའི་སེལ་བ་གཉིས། དང་པོ་ལ་བཞིར་ཡོད་དེ། སྡོམ་པ་གཏན་ནས་མ་བླངས་པ་ལྟ་བུའི་བསླབ་པའི་ཡན་ལག་གི་སེལ་བ་དང་། སྨྱོ་བ་ལ་སོགས་པ་རང་བཞིན་དུ་གནས་པའི་སེལ་བ་དང་། རང་རང་གི་ཀུན་སློང་མེད་པ་བསམ་པའི་སེལ་བ་དང་། རང་རང་གི་ལས་དང་པོ་པ་ནི་བཅས་པའི་སེལ་བའོ། །

བསླབ་རྒྱུན་གཅིག་པ་ལྟུང་བ་དངོས་གཞི་ཀུན་གྱི་ཐུན་མོང་གི་ཡན་ལག་ཡིན་ཀྱང་། བསླབ་རྒྱུན་ཐ་དད་པ་ལྟུང་བ་དངོས་གཞི་ཀུན་གྱི་ཐུན་མོང་གི་སེལ་བ་མ་ཡིན་ཏེ། བསླབ་རྒྱུན་ཐ་དད་པའི་སེལ་བ་དེ་ཁང་པ་ཁང་ཆེན་གྱི་ལྟུང་བ་ལྟ་བུ་སྦྱོར་བ་རྒྱུད་ལྡན་རྣམས་ལ་འཇུག་ཀྱང་རེག་པའི་ལྷག་མ་ལྟ་བུ་སྦྱོར་བ་རྒྱུད་མི་ལྡན་རྣམས་ལ་མི་འཇུག་སྟེ། བསླབ་རྒྱུན་སྔ་མ་ལ་བུད་མེད་ལ་རེག་པའི་སྦྱོར་བ་བྱས་ནས་ཁྱིམ་པར་བབ། སླར་བསྙེན་པར་རྫོགས་པ་བྱས་པའི་ཚེ་སྔར་རེག་པའི་དབང་གིས་བསླབ་རྒྱུན་ཕྱི་མ་ལ་རེག་པའི་ན་སྨད་བསྐྱེད་པ་མེད་པའི་ཕྱིར། གཉིས་པ་ཐུན་མོང་མ་ཡིན་པའི་སེལ་བ་ལ་བཞི་སྟེ། གཞིའི་ཡན་ལག་མ་ཚང་བ་གཞིའི་སེལ་བ། བསམ་པའི་ཡན་ལག་མ་ཚང་བ་བསམ་པའི་སེལ་བ། སྦྱོར་བའི་ཡན་ལག་མ་ཚང་བ་སྦྱོར་བའི་སེལ་བ། མཐར་ཐུག་གི་ཡན་ལག་མ་ཚང་བ་མཐར་ཐུག་གི་སེལ་བའོ། །
གཉིས་པ་སེལ་བའི་མཚན་ཉིད་ནི། ལྟུང་བ་རང་རང་གི་དངོས་གཞི་རྫོགས་པར་བསྐྱེད་པ་ལ་ངེས་གཟུང་དུ་དགོས་པའི་ཡན་ལག་མ་ཚང་བའོ། །
གཅིག་ལ་མཚོན་ན་མ་བྱིན་ལེན་གྱི་ཕམ་པ་བསྐྱེད་པ་ལ་ངེས་གཟུང་དུ་དགོས་པའི་ཡན་ལག་མ་ཚང་བ་དེ་མ་བྱིན་ལེན་གྱི་ཕམ་པའི་སེལ་བའི་མཚན་ཉིད། གཞན་ལ་འགྲེའོ། །
གསུམ་པ་སེལ་བ་ལ་ཅིར་འགྱུར་བ་ལ་གཉིས་ཏེ། དངོས་དང་། དེ་ལས་འཕྲོས་པའི་སྦོམ་པོའི་དོན་བཤད་པའོ། །
དང་པོ་ལ་བཞིར་ཡོད་དེ། ན་སྨད་དུ་འགྱུར་བ། ཆེས་ན་སྨད་དུ་འགྱུར་བ། ལྟུང་བ་གཞན་དུ་འགྱུར་བ། ལྟུང་མེད་དུ་འགྱུར་བའོ། །
དང་པོ་ནི། མ་བྱིན་ལེན་གྱི་ཕམ་པ་བསྐྱེད་པའི་ཡན་ལག་མ་ཚང་བ་མིའི་རྫས་རིན་ཐང་མ་ཚང་བ་ལྟ་བུའམ། སྐྱོན་ནས་སྨྲ་བའི་ལྟུང་བྱེད་བསྐྱེད་པའི་ཡན་ལག་མ་ཚང་བ་མཚན་མཐུན་མ་ཚང་བ་ལྟ་བུ་ཡན་ལག་གཅིག་མ་ཚང་བ་ལ་ལྟུང་བ་ན་སྨད་དུ་འགྱུར་ཏེ། དགག་བྱ་མ་རྫོགས་པའི་ཕྱིར། ཁྱབ་པ་ཡོད་དེ། མ་ཆོག་པ་རྐུས་ནའོ་ཞེས་དང་། འོག་མ་དག་ལ་ནི་གཞན་ལ་ན་སྨད་པ་ཉིད་དོ། །
ཞེས་གསུངས་པའི་ཕྱིར། དེ་ཡང་ཕམ་ལྷག་གི་ན་སྨད་སྦོམ་པོ་དང་། ལྟུང་བྱེད་སོར་བཤགས་གསུམ་གྱི་ན་སྨད་ཉེས་བྱས། ཉེས་བྱས་ཀྱི་ན་སྨད་ཉེས་བྱས་ཕྲ་མོར་འགྱུར་ཏེ། ཁ་ན་མ་ཐོ་བ་ན་སྨད་པ་དག་གི་ཆ་ཉིད་ནི་ན་སྨད་པ་ཉིད་དོ་ཞེས་གསུངས་པའི་ཕྱིར། གཉིས་པ་ཆེས་ན་སྨད་ནི། མ་བྱིན་ལེན་གྱི་ཕམ་པའི་སྐབས་སུ་མི་མ་ཡིན་པའི་རྫས་རིན་ཐང་མ་ཚང་བ་དང་། སྐྱོན་སྨྲའི་ལྟུང་བྱེད་ཀྱི་སྐབས་སུ་ལྟ་བ་མཐུན་པ་དང་མཚན་མཐུན་པའི་ཡན་ལག་གཉིས་མ་ཚང་བ་ལ་ཆེས་ན་སྨད་དུ་འགྱུར་ཏེ། དགག་བྱ་ཆེས་མ་རྫོགས་པའི་ཕྱིར། ཁྱབ་སྟེ། དུ་མ་མ་ཚང་བ་ལ་ནི་དེ་བས་ཀྱང་ངོ་ཞེས་གསུངས་པའི་ཕྱིར། ཕམ་ལྷག་གཉིས་ཀྱི་ཆེས་ན་སྨད་ལ་ཉེས་བྱས། སྦོམ་པོ་ལྟུང་བྱེད་སོར་བཤགས་གསུམ་གྱི་ཆེས་ན་སྨད་ལ་ཉེས་བྱས་ཕྲ་མོ། ཉེས་བྱས་ཀྱི་ཆེས་ན་སྨད་ལ་ཉེས་བྱས་ཕྲ་མོའི་ཕྲ་མོ། ཉེས་བྱས་ཕྲ་མོའི་ཆེས་ན་སྨད་ལ་ཉེས་བྱས་ཆེས་ཕྲ་མོའི་ཕྲ་མོར་འགྱུར་ཏེ། སྒྲུབ་བྱེད་སྔར་བཞིན་ནོ། །
ཆེས་ན་སྨད་དུ་འགྱུར་བ་ལ་ཡན་ལག་གཉིས་མ་ཚང་བ་ངེས་པར་མི་དགོས་ཏེ། མི་ཡུལ་དུ་དགོས་པའི་འཁྲིག་ཚིག་བསྙེན་བཀུར་རེག་པའི་ལྷག་མའི་སྐབས་སུ་དུད་འགྲོ་མོ་ལ་དེ་བྱས་ན་ཡང་ཡན་ལག་གཅིག་མ་ཚང་ཡང་ཆེས་ན་སྨད་དུ་འགྱུར་བའི་ཕྱིར་ཏེ། མི་ལ་དུད་འགྲོ་ཡང་ངོ་ཞེས་གསུངས་པའི་ཕྱིར། གསུམ་པ་ལྟུང་བ་གཞན་དུ་འགྱུར་བ་ལ་གསུམ་སྟེ། སྡེ་ཚན་གཞན་དུ་འགྱུར་བ། སྡེ་ཚན་གཞན་དུ་མ་གྱུར་ཀྱང་བཅས་པ་གཞན་དུ་འགྱུར་བ། གནས་སྐབས་གཞན་དུ་འགྱུར་བའོ། །

དང་པོ་ནི། མི་གསོད་པའི་ཡན་ལག་མ་ཚང་བ་དུད་འགྲོ་གསོད་ན་ཕམ་པའི་སྡེ་ཚན་ལས་གཞན་ལྟུང་བྱེད་བསྐྱེད་པ་ལྟ་བུའོ། །
གཉིས་པ་ནི། གཞི་མེད་ཀྱི་སྐུར་འདེབས་ཀྱི་ལྷག་མའི་ཡན་ལག་མ་ཚང་བ་སྦྱོར་བ་མི་གསལ་བས་སྐུར་བ་བཏབ་ན་བག་ཙམ་གྱིས་ལྷག་མ་བསྐྱེད་པ་ལྟ་བུའོ། །
གསུམ་པ་ནི། རེག་པའི་ལྷག་མའི་ཡན་ལག་མ་ཚང་བ་རེག་པའི་བདེ་བ་མྱོང་འདོད་མེད་པར་རེག་འདོད་ཙམ་གྱིས་བུད་མེད་ལ་རེག་པས་ལྟུང་བ་རྣམ་གཞག་གི་གནས་སྐབས་ལས་གཞན་བསླབ་བྱའི་ཉེས་བྱས་སུ་འགྱུར་བ་ལྟ་བུ་ཡིན་ཏེ། དེས་ལྟུང་བ་རྣམ་གཞག་གི་ལྟུང་བ་མི་བསྐྱེད་པར་བསླབ་བྱའི་ཉེས་བྱས་བསྐྱེད་པའི་ཕྱིར། བཞི་པ་ལྟུང་མེད་དུ་འགྱུར་བ་ལ་བཞི་སྟེ། ལྟུང་བའི་དངོས་གཞི་མེད་ལ་དགོངས་ནས་ལྟུང་བ་མེད་པ། ལྟུང་བ་རྣམ་གཞག་གི་ལྟུང་བ་མེད་པ་ལ་དགོངས་ནས་ལྟུང་བ་མེད་པ། སྐབས་དེར་གཏོགས་ཀྱི་ལྟུང་བ་མེད་པ་ལ་དགོངས་ནས་ལྟུང་བ་མེད་པ། ལྟུང་བ་གཏན་མེད་པའི་ལྟུང་བ་མེད་པའོ། །
དང་པོ་ནི། ལུང་འདུལ་བྱེད་ལས། ཚེ་དང་ལྡན་པ་ཚུར་ཤོག་རྫས་ཉུང་ངུ་ཉུང་ངུ་ནས་བརྐུས་ན་ལྟུང་བ་མེད་དོ་ཞེས་གསུངས་པ་ལྟ་བུའོ། །
གཉིས་པ་ནི། ཉེ་སྡེས། གསོད་འདོད་མེད་པར་མངལ་བླུག་པ་ལ་ལུང་རྣམ་འབྱེད་ལས་ཉེ་སྡེ་ལ་ལྟུང་བ་མེད་དོ་ཞེས་གསུངས་པ་ལྟ་བུའོ། །
གསུམ་པ་ནི། ལྷུང་བཟེད་དོ་གསུམ་ཙམ་ལས་ལྷག་པ་ལེན་པའི་སྐབས་སུ་འབྲུ་རྗེན་པ་ལྷུང་བཟེད་དོ་གསུམ་ཙམ་ལས་ལྷག་པ་ལེན་པ་ལ་ལྟུང་བ་མེད་དེ། ལས་སུ་མ་བྱས་པ་ལ་ཡང་ངོ་ཞེས་ལྟུང་མེད་དུ་གསུངས་པ་ལྟ་བུའོ། །
བཞི་པ་ལ་གཉིས་ཏེ། རང་བཞིན་དང་བཅས་པ་མཐའ་དག་གི་ལྟུང་བ་མེད་པ་དང་། བཅས་པ་འབའ་ཞིག་གི་ལྟུང་བ་མེད་པའོ། །
དང་པོ་ནི། ཤེས་པ་རང་བཞིན་དུ་མི་གནས་པ་དང་། རང་རང་གི་ཀུན་སློང་མེད་པ་དང་། རང་རང་གི་ལས་དང་པོ་པ་དང་། བསླབ་པའི་སེལ་བ་སྡོམ་པ་གཏན་མ་བླངས་པ་ལྟ་བུའོ། །
གཉིས་པ་ལ་བཞི་སྟེ། དགག་བྱ་ཉེས་དམིགས་མེད་པ་དང་། རྣམ་གཞག་བག་ཡངས་དང་འབྲེལ་བས་དང་། འགལ་རྐྱེན་བར་ཆད་དང་ལྡན་པས་དང་། སྒྲུབ་པར་མི་ནུས་པ་ཕྱོགས་གཅིག་ལ་ཞུགས་པས་ལྟུང་བ་མེད་པའོ། །
ལྟུང་མེད་བཞི་པོ་བཅས་པ་འབའ་ཞིག་གི་སྐབས་སུ་ཡིན་གྱི། རང་བཞིན་གྱི་ཁ་ན་མ་ཐོ་བའི་སྐབས་སུ་ལྟུང་མེད་བཞི་པོ་མི་སྲིད་པའི་ཕྱིར་ཏེ། རང་བཞིན་གྱི་ཁ་ན་མ་ཐོ་བ་ངོ་བོ་ཉིད་ཀྱི་དགག་བྱར་གྱུར་པས་དགག་བྱ་ཉེས་དམིགས་མེད་པས་ལྟུང་བ་མི་སྲིད་པའི་ཕྱིར་དང་། སྲོག་ལ་བབས་ཀྱང་གནང་བ་མེད་པས་རྣམ་གཞག་བག་ཡངས་དང་འབྲེལ་བའི་ལྟུང་བ་མེད་པ་ཡང་མི་སྲིད་པའི་ཕྱིར། རང་བཞིན་གྱི་ཁ་ན་མ་ཐོ་བ་དེ་ཉིད་ཚུལ་ཁྲིམས་ཀྱི་བར་ཆད་ཡིན་པས་འགལ་རྐྱེན་བར་ཆད་སྤོང་བའི་དོན་དུ་གནང་བ་མི་སྲིད་པའི་ཕྱིར། རང་བཞིན་གྱི་ཁ་ན་མ་ཐོ་བ་སྤོང་བའི་དོན་དུ་སྲོག་འདོར་བར་གསུངས་པས་སྒྲུབ་པར་མི་ནུས་པ་ཕྱོགས་གཅིག་ལ་ཞུགས་པས་ལྟུང་བ་མེད་པ་ཡང་མི་སྲིད་པའི་ཕྱིར། དེ་ལ་དང་པོ་དགག་བྱ་ཉེས་དམིགས་མེད་པས་ལྟུང་བ་མེད་པ་ནི། ཉི་མ་གཅིག་ལ་རྡོའམ་སོ་ཕག་རིམ་པ་གསུམ་ལས་ལྷག་པ་རྩིག་པ་དང་། བྱེ་མ་འབའ་ཞིག་བརྐོ་བ་ལ་ལྟུང་མེད་དུ་གསུངས་པ་ལྟ་བུའོ། །
དེས་ལྟུང་བ་མི་བསྐྱེད་པ་ནི་བཅས་པ་རྣམ་གཞག་གི་དགག་བྱ་མེད་པས་ལྟུང་བ་བསྐྱེད་པའི་བཅས་པ་མ་མཛད་པའོ། །
གཉིས་པ་ལ་གཉིས་ཏེ། བག་ཡངས་ཆེན་པོ་དང་འབྲེལ་བའི་ལྟུང་བ་མེད་པ་དང་། བག་ཡངས་ཁ་འཐོར་བ་དང་འབྲེལ་བའི་ལྟུང་བ་མེད་པའོ། །
དང་པོ་ལ་ལྔ་སྟེ། ལུང་གང་ལས་གསུངས་པ། གཞི་གང་ལ་བྱ་བ། ཆེད་དུ་བྱ་བ་གང་གི་ཕྱིར་བྱ་བ། ཆོ་ག་གང་གིས་བྱ་བ། སྡེ་པ་གང་གི་ལུགས་ཡིན་པའོ། །

དང་པོ་ནི། ལུང་ཕྲན་ཚེགས་ལས། དགེ་སློང་དག་བསླབ་པའི་གཞི་ཕྲ་མོ་དང་ཕྲན་ཚེགས་གང་ཡིན་པ་དེ། དགེ་འདུན་ཚོགས་ལ་སྐབས་དབྱེ་ཞིང་བདེ་བ་ལ་རེག་པར་གནས་པར་བྱའོ། །
ཞེས་གསུངས་སོ། །
གཉིས་པ་ནི། བསླབ་པའི་གཞི་ཕྲ་མོ་རྣམས་ལ་བྱ་བ་ཡིན་ལ། དགྲ་བཅོམ་པ་འོད་སྲུང་གིས་དོག་མཐའ་གཞི་བསྡུས་ཀྱི་ཉེས་བྱས་ཁོ་ན་དང་། ཡང་མཐའ་ཕམ་ལྷག་མན་ལ་མཛད་ཀྱང་། རང་བཞིན་གྱི་ཁ་ན་མ་ཐོ་བའི་སྤང་ལྟུང་མན་ལ་བག་ཡངས་མེད་དོ། །
དེས་ན་ཆང་མ་གཏོགས་པའི་སྤང་ལྟུང་མན་གྱི་བཅས་པའི་ཁ་ན་མ་ཐོ་བ་རྣམས་ལ་བྱ་སྟེ། རྣམ་པར་གཏན་ལ་དབབ་པ་བསྡུ་བ་ལས། ལྟུང་བ་ཕྲན་ཚེགས་ཞེས་བྱ་བ་ནི་རང་བཞིན་གྱི་ཁ་ན་མ་ཐོ་བ་དང་བཅས་པ་མ་གཏོགས་སོ་ཞེས་གསུངས་སོ། །
གསུམ་པ་ལ་བཞི་སྟེ། རྣམ་པར་གཏན་ལ་དབབ་པ་བསྡུ་བ་ལས། དགེ་འདུན་གྱི་དབྱེན་སྤང་བ་དང་། གང་ཟག་རླབས་པོ་ཆེ་བསྟན་པ་ལ་འཇུག་པའི་དོན་དང་། བསྟན་པ་འཕེལ་བར་བྱ་བ་དང་། དཀའ་བས་འཚོ་བ་སྤང་པའོ། །
ཞེས་གསུངས་སོ། །
དེའི་དོན་ཡང་དང་པོ་ནི། དགེ་སློང་འགའ་ཞིག་ལ་ལྟུང་བ་བྱུང་བ་ལ། རང་ཉིད་ཀྱིས་མ་བྱུང་བར་འདུ་ཤེས། ཁ་ཅིག་གིས་བྱུང་བར་ཤེས་ཏེ་གླེངས་པས་འཐབ་རྩོད་དུ་འགྱུར་བ་ཞི་བའི་ཕྱིར་དང་། གཉིས་པ་ནི་གང་ཟག་རིགས་རྒྱུད་མཐོན་པོ་བསྟན་པ་ལ་ཞུགས་ན་ཕན་འདོགས་ཆེན་པོ་འབྱུང་བ་བསླབ་པའི་གནས་ཕྲ་མོ་བསྲུང་མི་ནུས་པ་དེ་བསྟན་པ་ལ་འཇུག་པ་དང་། གསུམ་པ་དང་བཞི་པ་ནི། དུས་ཀྱི་མཐའ་སྙིགས་མ་ལྔ་བདོ་བའི་དུས་སུ་རབ་ཏུ་བྱུང་བ་རྣམས་ཟས་གོས་མ་རྙེད་པར་འཚོ་དཀའ་བར་འགྱུར་བ་དང་། བསྟན་པ་སྙིགས་མའི་དུས་སུ་བསླབ་པ་ཕྲ་མོ་རྣམས་བསྲུང་དགོས་པས་བསྟན་པ་ལ་ཞུགས་པ་རྣམས་སྒྱིད་ལུགས་ཅིང་མ་ཞུགས་པ་རྣམས་འཇིག་ནས་གསར་དུ་འཇུག་པ་མེད་པར་འགྱུར་བས་ཉེས་དམིགས་དེ་རྣམས་སྤང་བའི་དོན་དུ་དགེ་འདུན་ཚོགས་ནས་བསླབ་པའི་གཞི་ཕྲ་མོ་དང་ཕྲན་ཚེགས་འགའ་ཞིག་མ་བསྲུངས་ཀྱང་ཉེས་པ་མི་འབྱུང་བའི་ཕྱིར་དུ་བག་ཡངས་སུ་བྱེད་དོ། །
བཞི་པ་ཆོ་ག་གང་གིས་བྱ་བ་ནི། གསོལ་བཞིའི་ལས་ཀྱིས་བྱ་བ་ཡིན་ཏེ། དེ་ཉིད་ལས། གསོལ་བ་དང་བཞིའི་ལས་ཀྱིས་བསླབ་པའི་གཞིའི་ཕྲན་ཚེགས་ལ་བག་ཡངས་སུ་བྱེད་པའོ་ཞེས་གསུངས་པའི་ཕྱིར་རོ། །
ཆོ་ག་འདི་ནི་རྒྱ་གར་མཁན་པོ་སྣ་སྒ་པ་ནས་བརྒྱུད་པ་ལས་འབྱུང་ངོ་། །
ལྔ་པ་སྡེ་པ་གང་གི་ལུགས་ཡིན་པ་ནི། ཐམས་ཅད་ཡོད་པ་སྨྲ་བའི་ལུགས་ཡིན་གྱི། སྡེ་པ་གཞན་འགའ་ཞིག་ནི་མི་འདོད་དེ། བཙུན་པ་ངོ་བོ་ཉིད་མེད་པས་མཛད་པའི་འགྲེལ་པ་ལས། ཐམས་ཅད་ཡོད་པར་སྨྲ་བའི་སྡེ་པ་ལ་ནི་བསླབ་པའི་གཞི་ཕྲན་ཚེགས་ཕྲ་མོ་ཁ་ཅིག་ལ་གལ་ཏེ་དགེ་འདུན་ཚོགས་པས་བག་ཡངས་སུ་བྱས་ན་བག་ཡངས་སུ་བྱས་པ་ཡིན་ནོ་ཞེས་གྲག་གོ །འདིར་ཡང་གྲག་པ་ཙམ་དུ་ཟད་ཀྱི། བསླབ་པའི་གཞི་གང་ལ་ཡང་བག་ཡངས་སུ་དགེ་བདུན་གྱིས་བྱས་པའམ་བྱེད་པ་ནི་མེད་དོ་ཞེས་གསུངས་སོ། །
གཉིས་པ་བག་ཡངས་ཁ་འཐོར་བ་དང་འབྲེལ་བས་ལྟུང་བ་མེད་པ་ནི། སྲ་བརྐྱང་བཏིང་ན་འཆང་འབྲལ་འཇོག་གསུམ་གྱི་ལྟུང་བ་དང་། ཁང་པ་ཁང་ཆེན་གྱི་གནང་བ་བྱིན་ན་དེ་དག་བརྩིགས་ཀྱང་ཉེས་པ་མི་འབྱུང་བ་ལྟ་བུའོ། །
གསུམ་པ་ལ་གཉིས་ཏེ། གཙོ་བོའི་བར་ཆད་དང་། གཙོ་བོ་མ་ཡིན་པའི་བར་ཆད་ཀྱི་རྐྱེན་དང་ལྡན་པས་ལྟུང་བ་མེད་པའོ། །
དང་པོ་ལ་གཉིས་ཏེ། རང་གི་གཙོ་བོའི་བར་ཆད་དང་ལྡན་པས་ལྟུང་བ་མེད་པ་དང་། གཞན་གྱི་གཙོ་བོའི་བར་ཆད་དང་ལྡན་པས་ལྟུང་བ་མེད་པའོ། །
དང་པོ་ལ་གསུམ་སྟེ། རང་གི་སྲོག་གི་དང་། རང་གི་ཚུལ་ཁྲིམས་ཀྱི་དང་། རང་གི་དགེ་སྦྱོང་ཚུལ་གྱི་བར་ཆད་དང་ལྡན་པས་ལྟུང་བ་མེད་པའོ། །

དང་པོ་ནི། དགེ་སློང་གིས་བཅས་པ་འགའ་ཞིག་བསྲུངས་ན་རང་གི་སྲོག་གི་བར་ཆད་དུ་འགྱུར་ལ། མ་བསྲུངས་པར་གློད་ན་སྲོག་གི་བར་ཆད་དུ་མི་འགྱུར་བ་ནང་འདོམས་ན་རང་གི་སྲོག་གི་བར་ཆད་སྤོང་བའི་དོན་དུ་ཆང་འཐུང་བ་སོགས་འགའ་ཡང་མ་གཏོགས་བཅས་པའི་ཁ་ན་མ་ཐོ་བ་རྣམས་གནང་བ་ཡིན་ཏེ། ཕྲན་ཚེགས་ལས། རང་བཞིན་གྱི་ཁ་ན་མ་ཐོ་བ་དང་བཅས་པ་དག་མ་གཏོགས་པ་གཞན་གྱིས་ནད་པ་བསྐྱང་བར་བྱའོ་ཞེས་གསུངས་པའི་ཕྱིར། གཉིས་པ་ལ་གཉིས་ཏེ། དངོས་དང་། ཞར་ལས་བྱུང་བའོ། །
དང་པོ་ནི། དགེ་སློང་གིས་བཅས་པ་འགའ་ཞིག་བསྲུང་བ་དང་རང་བཞིན་གྱི་ཁ་ན་མ་ཐོ་བ་བསྲུང་བ་ཐབས་གཞན་མེད་པར་ནང་འདོམས་ན་ཆང་འཐུང་བ་སོགས་འགའ་རེ་མ་གཏོགས་པའི་བཅས་རྐྱང་ཐམས་ཅད་གནང་སྟེ། སྲོག་གི་བར་ཆད་སྤོང་བའི་དོན་དུ་བཅས་པ་གནང་བ་ནི་གང་ཞིག སྲོག་གི་བར་ཆད་སྤོང་བ་བས་རང་བཞིན་གྱི་ཁ་ན་མ་ཐོ་བ་སྤོང་བ་དགོས་པ་ཆེ་བའི་ཕྱིར་ཏེ། ལུང་ཕྲན་ཚེགས་ལས། སྲོག་ཉིད་སྤང་བར་བྱ་ཞིང་སྲོག་ཆགས་གསད་པར་མི་བྱའོ། །
ཞེས་གསུངས་པའི་ཕྱིར། གཉིས་པ་ཞར་ལས་བྱུང་བ་ལ་གཉིས་ཏེ། རང་བཞིན་གྱི་ཁ་ན་མ་ཐོ་བ་ནང་འདོམས་ན་ཇི་ལྟར་བྱ་བ། བཅས་པ་ཆེ་ཆུང་དང་དགག་དགོས་ཆེ་ཆུང་འབྲེལ་མ་འབྲེལ་བསམ་པའོ། །
དང་པོ་ནི། ཁ་ཅིག་མི་གསོད་པ་དང་། དུད་འགྲོ་གསོད་པ་དང་། རང་ཉིད་གསོད་པ་གསུམ་འདོམས་ན། དུད་འགྲོ་གསོད་པ་གནང་སྟེ། ལྟུང་བ་ཆེ་བའི་ངོར་ཆུང་བ་གནང་བ་ཡོད་པ་གང་ཞིག བདག་ཉིད་གསོད་ན་སྦོམ་པོ་བསྐྱེད། མི་གསོད་ན་ཕམ་པ་བསྐྱེད། དུད་འགྲོ་གསོད་ན་ལྟུང་བྱེད་ལས་མི་བསྐྱེད་ཅིང་ཆུང་བ་བཤགས་པས་འདག་པའི་ཕྱིར་ཞེས་ཟེར་བ་མི་འཐད་དེ། རང་བཞིན་གྱི་ཁ་ན་མ་ཐོ་བ་ལ་གནང་བ་མེད་པའི་ཕྱིར། དེའི་ཚེ་བདག་ཉིད་གསོད་དུ་འཇུག་པར་བྱ་བ་ཡིན་ཏེ། ལུང་ལས། སྲོག་ཉིད་སྤང་བར་བྱ་ཞིང་སྲོག་ཆགས་གསད་པར་མི་བྱའོ་ཞེས་གསུངས་པའི་ཕྱིར། དུད་འགྲོ་གསོད་པ་གནང་བ་ཡང་མི་འཐད་དེ། དེའི་ལྟུང་བ་བཤགས་དགོས་པའི་ཕྱིར། གཞན་ཡང་། དེ་གསུམ་འདོམས་པ་ན་བདག་ཉིད་གསོད་པས་སྦོམ་པོ་བསྐྱེད་པ་མ་ཡིན་པར་ཐལ། དེའི་ཚེ་རང་ཉིད་གསོད་འདོད་ཀྱིས་རང་ཉིད་གསོད་པའི་སྦྱོར་བ་ལ་ཞུགས་པ་མ་ཡིན་གྱི། ཚུལ་ཁྲིམས་བསྲུང་འདོད་ཀྱི་བསམ་པས་བདག་ཉིད་ཀྱི་སྲོག་འདོར་བ་ལ་ཞུགས་པ་ཡིན་པའི་ཕྱིར། བཅས་པའི་ཁ་ན་མ་ཐོ་བ་ནང་འདོམས་ན་བཅས་པ་ཆེ་བའི་ངོར་ཆུང་བ་གནང་བས་ཁྱབ་བམ་མ་ཁྱབ་ཅེ་ན། མ་ཁྱབ་སྟེ། ཆུང་བའི་ངོར་ཆེ་བ་གནང་བ་ཡོད་པའི་ཕྱིར་ཏེ། དགེ་ཚུལ་གྱི་དབྱར་རལ་བའི་ཉེས་པ་སྤོང་བའི་དོན་དུ་ནུབ་ལྷག་ཉལ་གྱི་ལྟུང་བྱེད་གནང་བ་ཡོད་པའི་ཕྱིར་ཏེ། དགེ་ཚུལ་དང་ལྡན་པས་སོ་ཞེས་གསུངས་པའི་ཕྱིར། གཉིས་པ་ལ་ཁ་ཅིག་བཅས་པ་ཆེ་ཆུང་དང་དགག་དགོས་ཆེ་ཆུང་ལ་ངེས་པ་མེད་དེ། དགག་བྱ་ཆེ་ལ་བཅས་པ་ཆུང་བ་ཡང་ཡོད། དགག་བྱ་ཆུང་ལ་བཅས་པ་ཆེ་བ་ཡང་ཡོད་པའི་ཕྱིར། དང་པོ་གྲུབ་སྟེ། དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་བ་ལ་སྡིག་པ་མཚམས་མེད་འབྱུང་བས་གདགས་བྱ་ཆེ་ལ། ལྟུང་བ་ནི་ན་སྨད་པ་ལས་མི་བསྐྱེད་པས་བཅས་པ་ཆུང་བ་ཡིན་པའི་ཕྱིར། དགག་བྱ་ཆུང་ལ་བཅས་པ་ཆེ་བ་ཡང་ཡོད་དེ། དགེ་སློང་མས་ཟླ་མོའི་ཕམ་པ་འཆབ་པ་དགག་བྱ་ཆུང་བ་གང་ཞིག བཅས་པ་ཆེ་བ་ཡིན་པའི་ཕྱིར། དང་པོ་གྲུབ་སྟེ། ཟླ་མོའི་ལྟུང་བ་འཆབ་པ་ལ་ཉེས་པ་ཆེར་མེད་པའི་ཕྱིར། གཉིས་པ་གྲུབ་སྟེ། དེ་ལ་ཕམ་པ་བཅས་པའི་ཕྱིར་ཞེས་ཟེར་ན། དེ་བཞིན་གཤེགས་པ་ལ་ངན་སེམས་ཀྱི་ཁྲག་ཕྱུང་བ་ནི་བྱ་བ་དེ་འབྲེལ་གྱི་དགག་བྱ་ཆེ་ཡང་བཅས་པ་རྣམ་འཇོག་གི་དགག་བྱ་ཆེ་བ་མ་ཡིན་ཏེ། དེ་བཞིན་གཤེགས་པ་མཐོང་ན་དད་པ་སྐྱེ་བ་འབྱུང་ཉེ། ངན་སེམས་ཀྱི་ཁྲག་ཕྱུང་བ་བྱུང་རིང་ཞིང་འབྲེལ་ཆུང་བས་དགག་བྱ་གནས་སྐབས་ཀྱི་སྒོ་ནས་མ་རྫོགས་པའི་ཕྱིར་དང་། དགེ་སློང་མའི་འཆབ་བའི་ཕམ་པ་བྱ་བ་དེ་འབྲེལ་གྱི་དགག་བྱ་ཆུང་ཡང་བཅས་པ་རྣམ་འཇོག་གི་དགག་བྱ་ཆེ་བ་ཡིན་ཏེ། བུད་མེད་ཆགས་པའི་སྲེག་པ་ཆེ་བས་འཆབ་པའི་ཕམ་པ་མ་བཅས་ན། གཅིག་གིས་གཅིག་གི་ལྟུང་བ་གསངས་ཏེ་དགེ་སློང་མ་ཀུན་མ་དག་པར་འགྱུར་བའི་ཕྱིར། དེས་ན་བཅས་པ་རྣམ་འཇོག་གི་དགག་བྱ་ཆེ་ཆུང་དང་ལྟུང་བ་ཆེ་ཆུང་ཡང་འབྲེལ་ལ་བཅས་པ་ཆེ་ཆུང་ཡང་འབྲེལ་ལོ། །

གསུམ་པ་རང་གི་དགེ་སྦྱོང་ཚུལ་གྱི་བར་ཆད་དང་ལྡན་པས་ལྟུང་བ་མེད་པ་ནི། བྱིན་ལེགས་ལ་སོགས་པའི་བཅས་པ་བསྲུང་བ་དང་། དབེན་པར་གནས་ཏེ་བདག་མེད་བསྒོམས་པ་ལས་ལམ་གོང་མ་སྐྱེ་བའི་ཐབས་གཞན་མེད་པར་ནང་འདོམས་ན་ཇི་ལྟར་བྱ་སྙམ་ན། ཆང་འཐུང་བ་ལ་སོགས་པ་འགའ་ཡར་མ་གཏོགས་བཅས་པ་རྣམས་གནང་སྟེ། རང་གི་ཚུལ་ཁྲིམས་ཀྱི་བར་ཆད་སྤང་བའི་དོན་དུ་བཅས་པ་གནང་བ་གང་ཞིག ཚུལ་ཁྲིམས་བསྲུང་བ་དེ་ལམ་གོང་མ་སྐྱེ་བའི་དོན་དུ་ཡིན་པས། བཅས་པ་དེ་བསྲུང་བ་བས་རང་གི་ལམ་གོང་མ་སྐྱེ་བའི་བར་ཆད་བསྲུང་བ་དགོས་པ་ཆེ་བའི་ཕྱིར། དགོན་པ་བས་ཆོས་གོས་ཞག་དྲུག་འབྲལ་དུ་གནང་བ་ཡང་དེའི་ཕྱིར་ཡིན་ནོ། །
གཉིས་པ་གཞན་གྱི་གཙོ་བོའི་བར་ཆད་ཀྱི་རྐྱེན་དང་ལྡན་པས་ལྟུང་བ་མེད་པ་ལ་གསུམ་སྟེ། གཞན་གྱི་སྲོག་གི་བར་ཆད་དང་། གཞན་གྱི་ཚུལ་ཁྲིམས་ཀྱི་བར་ཆད་དང་། གཞན་གྱི་དགེ་སྦྱོང་ཚུལ་གྱི་བར་ཆད་ཀྱི་རྐྱེན་དང་ལྡན་པས་ལྟུང་བ་མེད་པའོ། །
དང་པོ་ནི། དགེ་སློང་གིས་བཅས་པ་བསྲུངས་ན་གཞན་གྱི་སྲོག་གི་བར་ཆད་སྤོང་མི་ནུས་ལ། མ་བསྲུངས་ན་སྤོང་ནུས་པ་ཡིན་ན་ཆང་འཐུང་བ་ལ་སོགས་པ་འགའ་རེ་མ་གཏོགས་པ་བཅས་པ་རྣམས་གནང་སྟེ། བུད་མེད་ཆུས་ཁྱེར་བ་གཟུང་དུ་གནང་བའི་ཕྱིར་ཏེ། སྙིང་བརྩེ་བས་སྡུག་བསྔལ་ལས་ཐར་བར་བྱ་བའི་ཕྱིར་ལྟུང་བ་མེད་ཅེས་གསུངས་པའི་ཕྱིར། རིགས་པས་ཀྱང་གྲུབ་སྟེ། བཅས་པ་དེ་བསྲུང་བ་བས་གཞན་གྱི་སྲོག་གི་བར་ཆད་བསྲུང་བ་དགོས་པ་ཆེ་བའི་ཕྱིར། ཁོ་ན་རེ་བུད་མེད་ཆུ་ཁྱེར་བ་གཟུང་བ་དེ་གནང་བ་མ་ཡིན་པར་ཐལ། གཞན་གྱི་སྲོག་གི་བར་ཆད་སྤོང་བའི་ཕྱིར་རྐུན་པོའི་ལག་ནས་མི་གཏོང་བས་ཉེས་བྱས་བསྐྱེད་པའི་ཕྱིར་ཏེ། སྙིང་རྗེ་དང་ལྡན་པའི་སེམས་ཀྱིས་ན་ཉེས་བྱས་སོ་ཞེས་གསུངས་པའི་ཕྱིར་རོ། །
གཞན་ཡང་དེ་ཡིན་ཏེ། བུད་མེད་གསོད་པར་ངེས་པ་རབ་ཏུ་འབྱིན་པར་བྱེད་པ་ལ་ལྷག་མ་བསྐྱེད་པར་བཤད་པའི་ཕྱིར་ཏེ། རབ་ཏུ་འབྱིན་པའི་ལྷག་མའོ་ཞེས་གསུངས་པའི་ཕྱིར་ཞེས་ཟེར་ན་སྐྱོན་མེད་དེ། སྙིང་རྗེ་དང་ལྡན་པའི་སེམས་ཀྱིས་ན་ཉེས་བྱས་ཞེས་པ་ནི་རྐུ་སེམས་ཀྱི་དབང་གིས་ཉེས་བྱས་བསྐྱེད་པའི་དོན་ཡིན་ལ། རྐུ་སེམས་ཀྱི་ཉེས་བྱས་ནི་རང་བཞིན་གྱི་ཁ་ན་མ་ཐོ་བ་ཡིན་པའི་ཕྱིར་དང་། བུད་མེད་སྐྱོན་གསུམ་ལྡན་རབ་ཏུ་བྱུང་བས་ལྷག་མ་བསྐྱེད་པ་ནི་སྲོག་སྐྱོབ་མི་ནུས་ཤིང་བསྟན་པ་ལ་རྨ་འབྱིན་པས་ལྷག་མར་བཅས་པ་ཡིན་པའི་ཕྱིར། སྲོག་སྐྱོབ་མི་ནུས་ཏེ། ཕྱིས་བཙུན་མོ་ཕྲེང་ལྡན་མ་ལ་སྲོག་སྐྱོབ་ཞུ་དགོས་བྱུང་བར་གསུངས་པའི་ཕྱིར། གཉིས་པ་ནི། དགེ་སློང་གིས་བཅས་པ་འགའ་ཞིག་བསྲུངས་ན་གཞན་རྒྱུད་སྡིག་པས་གོས་པར་འགྱུར་ཞིང་མ་བསྲུངས་ན། གོས་པར་མི་འགྱུར་བ་ལྟ་བུ་འདོམས་ན། ཆང་སོགས་འགའ་རེ་མ་གཏོགས་བཅས་པ་རྣམས་གནང་བ་ཡིན་ཏེ། དབྱར་ཕྱི་མ་ཟླ་བ་གཉིས་ལ་བབ་པ་ན་དགེ་སློང་སྡིག་ཅན་རང་གི་གནས་སུ་སླེབ་ནས་དགེ་ཚུལ་སུན་འབྱིན་པའམ། སྡིག་ལྟ་ལ་འགོད་པར་འགྱུར་ན་དེ་སྤང་བའི་དོན་དུ་ནུབ་ལྷག་ཉལ་གནང་བ་ཡིན་ཏེ། དགེ་སློང་སྡིག་ཅན་ཉེ་བར་གནས་པར་གྱུར་ནའོ་ཞེས་གསུངས་པའི་ཕྱིར། རིགས་པས་ཀྱང་གྲུབ་སྟེ། བཅས་པ་དེ་བསྲུང་བ་བས་གཞན་གྱི་ཚུལ་ཁྲིམས་ཀྱི་བར་ཆད་བསྲུང་བ་དགོས་པ་ཆེ་བའི་ཕྱིར། གསུམ་པ་ནི། བཙུན་མོའི་འཁོར་དུ་མཚན་མོ་མི་གནས་ན་གཞན་རྒྱུད་ལ་ལམ་གོང་མ་མི་སྐྱེ་ལ། གནས་ན་ལམ་གོང་མ་སྐྱེ་བ་ནང་འདོམས་ན། མཚན་མོ་གནས་ཏེ་ཆོས་སྟོན་པ་གནང་བ་ཡིན་ཏེ། ཤཱ་རིའི་བུས་བཙུན་མོ་དཔལ་ལྡན་མ་ལ་མཚན་ཐོག་ཐག་ཏུ་ཆོས་བསྟན་པས་མཐོང་ལམ་སྐྱེས་པ་ལྟ་བུའོ། །

རིགས་པས་ཀྱང་གྲུབ་སྟེ། བཅས་པ་བསྲུང་བ་བས་གཞན་གྱི་ལམ་གོང་མ་སྐྱེ་བའི་བར་ཆད་བསྲུང་བ་དགོས་པ་ཆེ་བའི་ཕྱིར། གཉིས་པ་གཙོ་བོ་མ་ཡིན་པའི་བར་ཆད་ཀྱི་རྐྱེན་དང་ལྡན་པས་ལྟུང་བ་མེད་པ་ལ་གསུམ་སྟེ། ལུས་ཀྱི་བར་ཆད་དང་། ལོངས་སྤྱོད་ཀྱི་བར་ཆད་དང་། བསོད་ནམས་ཀྱི་བར་ཆད་ཀྱི་རྐྱེན་དང་ལྡན་པས་ལྟུང་བ་མེད་པའོ། །
དང་པོ་ནི། བཅས་པ་འགའ་རེ་བསྲུངས་ན་རང་གཞན་གྱི་ལུས་ཆུད་ཟོས་སུ་འགྲོ་ལ། མ་བསྲུངས་ན་མི་འགྲོ་བ་ཐབས་གཞན་མེད་པར་ནང་འདོམས་ན། དེ་གཉིས་དགག་དགོས་གང་ཆེ་བརྟགས་ཏེ་བཅས་པ་སྲུང་བ་དགོས་པ་ཆེ་ན་མི་གནང་། ལུས་ཀྱི་བར་ཆད་བསྲུང་བ་དགོས་པ་ཆེ་ན་གནང་སྟེ། ནད་པ་དང་ནད་གཡོག་མར་མེའི་སྣང་བ་དང་བཅས་པ་ལ་ཉལ་དུ་གནང་བའི་ཕྱིར་ཏེ། དེ་སྒྲུབ་པར་བྱེད་པའི་ནད་པ་དང་ནད་གཡོག་ལྷན་ཅིག་གནས་པ་ལ་ཉེས་པ་མེད་དོ་ཞེས་གསུངས་པའི་ཕྱིར། གཉིས་པ་ནི། དམག་དང་ཆོམ་རྐུན་བྱུང་བའི་ཚེ་རིན་པོ་ཆེ་ལ་སོགས་པ་ལ་རེག་པའི་བཅས་པ་འགའ་ཞིག་བསྲུང་ན་རང་གཞན་གྱི་ལོངས་སྤྱོད་ཆུད་ཟོས་པར་འགྱུར་ལ། མ་བསྲུངས་ན་མི་འགྱུར་བ་ཐབས་གཞན་མེད་པ་ནང་འདོམས་ན། དེ་ལ་ཡང་སྔར་ལྟར་བརྟགས་ནས་བཅས་པ་བསྲུང་བ་དགོས་པ་ཆེ་ན་མ་གནང་ལ། ལོངས་སྤྱོད་ཀྱི་བར་ཆད་བསྲུང་བ་དགོས་པ་ཆེ་ན་གནང་སྟེ། འཇིགས་པར་གྱུར་ན་རང་གི་ལ་མི་གནོད་ན་མཆོད་རྟེན་ནམ་དགེ་འདུན་གྱི་དབྱིག་གམ་གསེར་སྦས་པ་ཁྱེར་ཏེ་འགྲོ་བར་བྱའོ་ཞེས་གསུངས་པའི་ཕྱིར། གསུམ་པ་ནི། བཅས་པ་འགའ་ཞིག་བསྲུངས་ན་རང་གཞན་གྱི་བསོད་ནམས་གསོག་པ་དེ་མི་འགྲུབ་ལ། མ་བསྲུངས་ན་འགྲུབ་པ་ལྟ་བུ་ཐབས་གཞན་མེད་པར་ནང་འདོམས་ན་དེ་གཉིས་དགག་དགོས་གང་ཆེ་བརྟགས་ཏེ་བཅས་པ་བསྲུང་བ་དགོས་པ་ཆེ་ན་མ་གནང་ལ། བསོད་ནམས་ཀྱི་བར་ཆད་བསྲུང་བ་དགོས་པ་ཆེ་ན་གནང་སྟེ་དཀོན་མཆོག་མཆོད་པའི་དོན་དུ་གླུ་ལེན་པ་གནང་བ་དང་། སྦྱིན་བདག་གི་བསོད་ནམས་ཀྱི་བར་ཆད་བསྲུངས་པའི་དོན་དུ་རྐང་པ་གཉིས་པ་དྲིས་ཀུ་བ་གནང་བའི་ཕྱིར་ཏེ། དཀོན་མཆོག་མཆོད་པའི་དོན་དུ་དབྱངས་ཀྱི་ང་རོ་བྱའོ་ཞེས་དང་། བསོད་ནམས་འདོད་པས་རྐང་པ་གཉིས་ལ་ལུས་སྐུད་པའི་དྲིས་སྐུད་པ་བསྟེན་པར་བྱའོ་ཞེས་གསུངས་པའི་ཕྱིར། བཞི་པ་སྒྲུབ་པར་མི་ནུས་པས་ཕྱོགས་གཅིག་ལ་ཞུགས་པས་ལྟུང་བ་མེད་པ་ལ་གསུམ་སྟེ། ཤེས་པ་རང་དབང་མེད་པས་སྒྲུབ་པར་མི་ནུས་པ་ལ་ལྟུང་བ་མེད་པ་དང་། བྱ་དཀའ་བས་སྒྲུབ་པར་མི་ནུས་པ་ལ་ལྟུང་བ་མེད་པ་དང་། ལྟུང་བ་ནང་འདོམས་པས་སྒྲུབ་པར་མི་ནུས་པ་ལ་ལྟུང་བ་མེད་པའོ། །
དང་པོ་ནི། སྨྱོ་བ་ལ་སོགས་པ་ལ་ལྟུང་བ་མེད་པའོ། །
གཉིས་པ་ནི། མཐའ་འཁོབ་ཏུ་བསྙེན་པར་རྫོགས་པ་ལ་དགེ་སློང་བཅུ་བཙལ་དུ་མེད་ན་ལྔའི་ཚོགས་ཀྱིས་བསྙེན་པར་རྫོགས་པ་གནང་བ་ལྟ་བུའོ། །
གསུམ་པ་ནི། བཅས་པ་མཉམ་ཞིང་དགག་དགོས་ཀྱང་མཉམ་ན་བཅས་པ་གཅིག་མ་བསྲུངས་པ་ལ་ལྟུང་བ་མེད་པ་སྟེ། དགེ་སློང་མས་ཉིན་མོ་འབྲལ་བ་དང་གཅིག་པུ་ལམ་དུ་འགྲོ་བ་གཉིས་ཐབས་གཞན་མེད་པར་ནང་འདོམས་ན་གཅིག་པུ་ལམ་དུ་འགྲོ་བ་ལ་ལྟུང་བ་མེད་པ་ལྟ་བུའོ། །
གཉིས་པ་དེ་ལས་འཕྲོས་པ་སྦོམ་པོའི་དོན་བཤད་པ་ལ། སྒྲའི་བརྗོད་རིགས་ཀྱི་དབྱེ་བ་དང་། མཚན་ཉིད་པའི་དབྱེ་བ་གཉིས་སོ། །
དང་པོ་ནི། སྤྱིར་ཕམ་ལྷག་གཉིས་ལ་སྦོམ་པོ་ཞེས་གསུངས་ཏེ། མ་མོར། ཉེས་པ་སྦོམ་པོའི་ཉེས་པ་གང་ཞེ་ན། ཕས་ཕམ་པ་དང་། དགེ་འདུན་ལྷག་མའོ། །
ཅིའི་ཕྱིར་ཉེས་པ་སྦོམ་པོ་ཞེས་བྱ་ཞེ་ན། རྣམ་པ་གཉིས་ཀྱི་ཕྱིར་ཉེས་པ་སྦོམ་པོའོ་ཞེས་གསུངས་ཏེ། ཉེས་པ་སྦོམ་པོ་ཡིན་པས་ན་སྦོམ་པོ་དང་། རང་བཞིན་གྱི་ཉེས་པ་སྦོམ་པོ་ཡིན་པས་ན་ཉེས་པ་སྦོམ་པོ་སྟེ། དེ་ནི་ཉེས་པ་སྦོམ་པོ་ཞེས་བྱའོ་ཞེས་གསུངས་པའི་ཕྱིར། འདིར་ནི་དམན་པ་སྦོམ་པོ་སྟོན་པར་བྱེད་པ་ལ། འོད་ལྡན་དུ་དེ་ལྟར་བྱས་ན་ཉེས་པ་སྦོམ་པོ་ཞེས་བྱ་བའི་སྒྲ་ནི་རྣམ་པ་གཉིས་སུ་སྟོན་ཏེ། མིང་དུ་ཆགས་པའི་སྒྲ་དང་། ཡོན་ཏན་གྱི་སྒྲའོ། །

དེ་ལ་མིང་དུ་ཆགས་པའི་སྒྲ་ནི་ཉེས་པ་ཆུང་ངུའོ་ཞེས་བྱ་བ་ཡིན་ནོ། །
ཡོན་ཏན་གྱི་སྒྲ་ནི་ཉེས་པ་མང་པོ་ཞེས་བྱ་བ་ཡིན་ནོ་ཞེས་སོ། །
དེ་གཉིས་ཀྱི་ཁྱད་པར་ལ་མཁས་པ་ཁ་ཅིག སྔ་མ་ནི་རྟེན་དགེ་སློང་དང་། སྡེ་ཚན་ཕམ་ལྷག་ཁོ་ན་དང་། གནས་སྐབས་སྦྱོར་དངོས་དང་། གདགས་གཞི་དང་ཕྱིར་བཅོས་སྦོམ་པོའི་མིང་གིས་བྱེད་པ་སྟེ་སྦོམ་པོ་མཚན་ཉིད་པ་ཡིན་ནོ། །
ཕྱི་མ་ནི་རྟེན་རབ་བྱུང་སྡེ་ལྔ་ཐམས་ཅད་དང་། སྡེ་ཚན་སྡེ་ལྔ་ཐམས་ཅད་དང་། གནས་སྐབས་སྦྱོར་བའི་སྦྱོར་བ་སོགས་ཐམས་ཅད་དང་། གདགས་གཞི་གཅིག་གམ་དུ་མ་དང་། ཕྱིར་བཅས་གང་ལ་བཏགས་པ་དེ་ཉིད་ཀྱིས་མིང་གིས་བྱེད་དེ་བཏགས་པ་བ་ཡིན་ནོ། །
གཉིས་པ་སྦོམ་པོ་མཚན་ཉིད་པའི་དབྱེ་བ་ལ། དབྱེ་བ་དངོས། བསྡུ་བ། ངོ་བོ། སྒྲ་དོན་དང་བཞི། དང་པོ་ནི། སྦོམ་པོ་མཚན་ཉིད་པ་དབྱེ་གཞིར་བྱས་ནས་དབྱེ་ན་བཞི་སྟེ། ཕམ་པར་གཏོགས་པའི་སྦོམ་པོ་ལྕི་ཡང་གཉིས། ལྷག་མར་གཏོགས་པའི་སྦོམ་པོ་ལྕི་ཡང་གཉིས་སོ། །
ཤིན་ཏུ་ལྕི་བ་ལ་སོགས་པའི་བྱེ་བྲག་གིས་བརྒྱད་དུ་ཡང་ཡོད་དེ། འདུལ་བ་ཚིག་ལེའུར་བྱས་པ་ལས། ལྕི་དང་ཤིན་ཏུ་ལྕི་བ་ཉིད། །
ཡང་དང་ཤིན་ཏུ་ཡང་བ་སྟེ། །
ཕས་ཕམ་པ་ནི་ཀུན་བསླངས་པའི། །
སྦོམ་པོ་རྣམ་པ་བཞི་ཡིན་ནོ། །
སྒྲག་པར་མི་བྱེད་ལྕི་བ་སྟེ། །
གཞན་གྱིས་དེ་ལ་འབད་པ་ཡིས། །
བཟློག་ཀྱང་མི་ཉན་རབ་ལྕིར་ཤེས། །
གཞན་ལ་ཁྲེལ་ཡོད་ཡང་བ་སྟེ། །
རང་ཉིད་ངོ་ཚས་ཤིན་ཏུ་ཡང་། །
བསམ་པའི་དབྱེ་བས་འགྱུར་བ་ཡིན། །
དེ་བཞིན་དགེ་འདུན་ལྷག་མ་ཡི། །
ཀུན་སློང་སྦོམ་པོ་རྣམ་པ་བཞི། །
ཞེས་སོ། །
གཉིས་པ་ནི། ཕམ་པས་ཀུན་ནས་བསླངས་པ་དང་། ལྷག་མས་ཀུན་ནས་བསླངས་པའི་སྦོམ་པོ་གཉིས་སུ་འདུས་སོ། །
གསུམ་པ་ནི། སྦོམ་པོའི་རྒྱུ་ཚོགས་ཚང་བ་ལས་སྐྱེས་པའི་རིག་བྱེད་གང་ཞིག སྦོམ་པོའི་མིང་གིས་ཕྱིར་བཅོས་པར་བྱ་བའི་རིགས་ཡིན་པའོ། །
བཞི་པ་ནི། ཕམ་ལྷག་དངོས་གཞི་ལས་དམན་ཞིང་ལྟུང་བ་གཞན་ལས་ཁ་ན་མ་ཐོ་བ་ཆེ་བས་ན་དམན་པ་སྦོམ་པོ་ཞེས་བྱའོ། །
གཉིས་པ་ལྟུང་མེད་ནི་སེལ་བའི་ཞར་ལ་བསྟན་ཟིན་ཏོ། །
གསུམ་པ་བསླབ་བྱ་ནི། ལྟུང་བ་རྣམ་གཞག་དེ་མི་འབྱུང་བར་བྱ་བའི་ཕྱིར་བསླབ་པས་ན་བསླབ་བྱ་སྟེ། གཉིས་པ་སོ་སོའི་སྐབས་སུ་འཆད་པར་འགྱུར་རོ།།  ༈  །།གཉིས་པ་སོ་སོའི་དོན་ལ་ལྔ་སྟེ། གཅོད་པར་བྱེད་པ་ཕམ་པའི་སྡེ་དང་། གསོ་བ་དགེ་འདུན་ལ་རག་ལས་པས་དགེ་འདུན་ལྷག་མའི་སྡེ་དང་། ལྟུང་བར་བྱེད་པ་ལྟུང་བྱེད་ཀྱི་སྡེ་དང་། སྨྲེ་སྔགས་འདོན་པའི་སྒོ་ནས་སོ་སོར་བཤགས་པར་བྱ་བ་སོར་བཤགས་ཀྱི་སྡེ་དང་། བསླབ་བྱའི་སྡེའོ། །
དང་པོ་ལ་སྡོམ་ནི། མི་ཚངས་སྤྱོད་དང་རྐུ་བ་དང་། །
མི་ལ་གསད་པར་མི་བྱ་དང་། །
བརྫུན་དུ་སྨྲ་དང་བཅས་པ་ཡི། །
ཆོས་བཞི་འདིར་ནི་གསུངས་པ་ཡིན། །
ཞེས་གསུངས་པའི་དོན་ནི་བཞི་སྟེ། རང་གཞན་གཉིས་ཀ་ལ་གནོད་པ་མི་ཚངས་པར་སྤྱོད་པའི་དང་། གཞན་གྱི་ལོངས་སྤྱོད་ལ་གནོད་པ་མ་བྱིན་ལེན་གྱི་དང་། གཞན་གྱི་སྲོག་ལ་གནོད་པ་སྲོག་གཅོད་ཀྱི་དང་། གཞན་གྱི་དོན་འགྲུབ་པ་ལ་གནོད་པ་བརྫུན་དུ་སྨྲ་བའི་ཕམ་པའོ། །
དང་པོ་ལ་སྤྱིའི་དོན་དང་། གཞུང་གི་དོན་ལ་སྦྱར་བ་གཉིས་ལས། དང་པོ་ནི། བམ་ལྔར། གླེང་གཞི་དང་། བསླབ་པ་བཅས་པ་དང་། ལྟུང་བ་རྣམ་པར་གཞག་པའི་དོན་སྟོན་ཏེ། དེ་ལ་གླེང་གཞི་ནི་ཡུལ་དང་། གང་ཟག་དང་། ཉོན་མོངས་པ་དང་། ཉེས་པའི་གཞིའི་བྱེ་བྲག་གིས་རྣམ་པ་བཞིའོ། །
བསླབ་པ་བཅས་པ་ནི། འཇིག་རྟེན་དང་འགལ་བ་དང་འདུལ་བ་དང་འགལ་བ་བཟློག་པའི་ལྟུང་བ་སྡེ་ལྔའོ། །

ལྟུང་བ་རྣམ་པར་གཞག་པ་ནི། བསམ་པ་དང་སྦྱོར་བའི་སྒོ་ནས་དངོས་གཞི་དང་། སྦྱོར་བ་དང་། སྦྱོར་བའི་སྦྱོར་བ་རྣམ་པར་གཞག་པའོ་ཞེས་གསུངས་པའི་དོན་ནི་གསུམ་སྟེ། བསླབ་པ་འཆའ་བའི་གླེང་གཞི་དང་། བཅས་པ་འཇོག་པའི་རྒྱུ་མཚན་དགག་བྱ་དང་། ལྟུང་བའི་རྒྱུ་ཚོགས་ཡན་ལག་བརྩི་བའོ། །
དང་པོ་ནི་སྟོན་པ་མངོན་པར་རྫོགས་པར་སངས་རྒྱས་ནས་ལོ་བཅུ་གསུམ་ལོན་པ་ན། བཟང་སྦྱིན་གྱིས་སྔོན་གྱི་ཆུང་མ་ལ་ལོག་པར་སྤྱད་པ་ལ་བརྟེན་ནས། ཆོས་ཀྱི་རྗེས་བསླབ་པ་བཅས་པའི་ཕན་ཡོན་བཅུ་གཟིགས་ཏེ། ཡུལ་སྤོང་བྱེད་དུ་གང་ཟག་བཟང་སྦྱིན་གྱིས། ཉོན་མོངས་པ་འདོད་ཆགས་ཀྱིས་ཀུན་ནས་བསླངས་ཏེ་ཉེས་པ་མི་ཚངས་པར་སྤྱོད་པ་ལ་བརྟེན་ནས་མི་ཚངས་སྤྱོད་སྤོང་བའི་བསླབ་པའི་གཞི་འདི་བཅས་སོ། །
གཉིས་པ་བཅས་པ་འཇོག་པའི་རྒྱུ་མཚན་དགག་བྱ་ལ། མཐོང་བའི་ཉེས་དམིགས་དང་། མ་མཐོང་བའི་ཉེས་དམིགས་གཉིས་ལས། དང་པོ་ནི། ཚེ་འདི་ལ་ལུས་དང་། སྲོག་དང་། ཚངས་པར་སྤྱོད་པ་དང་། དགེ་སྦྱོང་གི་ཚུལ་དང་། ལོངས་སྤྱོད་དང་བསོད་ནམས་ཀྱི་བར་ཆད་དུ་འགྱུར་ཞིང་གཞན་མ་དད་པ་ལ་སོགས་པའོ། །
མ་མཐོང་བའི་ཉེས་དམིགས་ནི་མི་དགེ་བའི་ལས་ལམ་བཅུ་པོ་རྣམས་ཀྱིས་འབྲས་བུ་གསུམ་གསུམ་འབྱིན་པ་ཡིན་ཏེ། མཛོད་ལས། ཐམས་ཅད་བདག་པོ་རྒྱུ་མཐུན་དང་། །
རྣམ་སྨིན་འབྲས་བུ་འབྱིན་པར་འདོད། །
ཅེས་སོ། །
དེ་ཡང་མི་ཚངས་སྤྱོད་ཀྱི་རྣམ་སྨིན་གྱི་འབྲས་བུ་ནི་དེ་ཆེ་འབྲིང་ཆུང་གསུམ་ལ་བརྟེན་ནས་རིམ་པ་ལྟར། དམྱལ་བ་དང་། ཡི་དྭགས་དང་། དུད་འགྲོར་སྐྱེ་བའོ། །
རྒྱུ་མཐུན་གྱི་འབྲས་བུ་ལ་གཉིས་ཡོད་པ་ལས། མྱོང་བ་རྒྱུ་མཐུན་ནི། ལུས་མི་སྡུག་པ་དང་། ཆུང་མ་དགྲ་ཟླ་ཅན་དུ་འགྱུར་པ་ལ་སོགས་པའོ། །
བྱེད་པ་རྒྱུ་མཐུན་ནི། དེར་ཡང་མི་ཚངས་པ་སྤྱོད་པ་ལ་དགའ་བའི་ངང་ཚུལ་ཅན་དུ་འགྱུར་བའོ། །
བདག་པོའི་འབྲས་བུ་ནི། ཡུལ་ཕྱོགས་རྡུལ་འཁྲིགས་པ་སོགས་སུ་སྐྱེ་བའོ། །
གསུམ་པ་ཡན་ལག་ལ་ཐུན་མོང་གི་ཡན་ལག་ནི་བསྙེན་པར་རྫོགས་པའི་སྡོམ་པ་གསོ་རུང་ཡན་ཆད་དུ་ཡོད་པ། ཤེས་པ་རང་བཞིན་དུ་གནས་པ། ལས་དང་པོ་པ་མ་ཡིན་པ་ཞེས་པ་ནི་ཀུན་ལ་སྦྱར་རོ། །
ཐུན་མོང་མ་ཡིན་པའི་ཡན་ལག་ལ་བཞི་སྟེ། གཞིའི་ཡན་ལག་དང་། ཀུན་སློང་གི་དང་། སྦྱོར་བའི་དང་། མཐར་ཐུག་གི་ཡན་ལག་གོ །དང་པོ་ལ། གང་ལ་རྩལ་བར་བྱ་བའི་ཡན་ལག་དང་། དེ་ལ་རྩལ་བརྟེན་གྱི་ཡན་ལག་གཉིས་ལས། དང་པོ་ནི། མི་དང་། མི་མ་ཡིན་པ་དང་། སྐྱེས་པ་དང་། བུད་མེད་དང་། མ་ནིང་དང་། རང་དང་གཞན་གང་ཡང་རུང་བའི་ལུས་ཕྱེད་དུ་ལངས་པ་ཡན་ཆད་ཀྱི་རྨའི་སྒོ་གསུམ་གང་ཡང་རུང་བ་མ་ཉམས་པ་དང་བགྲོད་དུ་རུང་བའོ། །
གཉིས་པ་ནི། རང་རྒྱུད་དུ་གཏོགས་པའི་ནོར་བུ་ནད་མེད་པ་དང་ལས་སུ་རུང་བའོ། །
ཀུན་སློང་ནི་རིག་པའི་བདེ་བ་ཉམས་སུ་མྱོང་བར་འདོད་པའོ། །
སྦྱོར་བ་རེག་ཅིང་རྩོལ་བར་ཞུགས་པའོ། །
མཐར་ཐུག་དེའི་རེག་པའི་བདེ་བ་ཉམས་སུ་མྱོང་བའི་ཚེ་མི་ཚངས་པར་སྤྱོད་པའི་ཕམ་པའི་དངོས་གཞིར་འགྱུར་ལ། དགེ་ཚུལ་ལ་ནི་ཕམ་འདྲའི་ཉེས་བྱས་སོ། །
ཁ་ཅིག་འདིར་འདུ་ཤེས་མ་འཁྲུལ་བ་ཞེས་འདོད་པ་ནི་ནོར་བ་ཡིན་ནོ། །
གཉིས་པ་གཞུང་དོན་ལ་སྦྱར་བ་ནི། གང་ཞིག་བྱས་ན་ལྟུང་བ་འདིར་འགྱུར་བ་ཡིན་ཞེ་ན། བཅུག་རེག་ཉམས་སུ་མྱོང་བ་བྱས་ནའོ། །
ཟག་བྱེད་དོ། །
དེར་རོ། །
མ་ཉམས་པར་རོ། །
ཁའམ་བཤང་བའི་ལམ་དུའོ། །
ཉམས་པ་དག་ལ་ནི་སྦོམ་པོའོ། །
མི་རུང་བ་ཉིད་ལ་ནི་ན་སྨད་དོ། །

ཞེས་གསུངས་ཏེ། ཡན་ལག་གི་མཚན་ཉིད་དང་། སེལ་བ་གཉིས་ལས། དང་པོ་ནི། བཅུག་ཞེས་པའི་སྒྲ་བྱེད་པར་བསྒྲུབ་ན་དེས་འཛུད་པར་བྱེད་པས་ན་བཅུག་པ་སྟེ་ཕོའི་ཟག་བྱེད་དོ། །
བཅུག་ཞེས་པའི་སྒྲ་གནས་སུ་བསྒྲུབ་ན་དེར་བཅུག་པར་བྱ་བ་ཡིན་པས་ན་བཅུག་པ་སྟེ་རྨའི་སྒོ་གསུམ་མོ། །
གནས་སུ་བསྒྲུབ་པ་ལ་སྦྱར་བ་ཐོག་མར་བཤད་ན། བཅུག་པར་བྱ་བ་དགེ་སློང་རང་གི་རྨའི་སྒོ་གཉིས་སམ་གཞན་གྱི་སྒོ་གསུམ་གང་ཡང་རུང་བ་དགེ་སློང་རང་གིས་ཟག་བྱེད་བཅུག་སྟེ་བཅུག་པར་བྱ་བ་དེའི་རེག་པའི་བདེ་བ་དགེ་སློང་རང་གིས་ཉམས་སུ་མྱོང་ན་དགེ་སློང་དེ་ཕམ་པར་འགྱུར་ལ། བཅུག་པའི་སྒྲ་བྱེད་པ་པོ་བསྒྲུབ་པ་དང་སྦྱར་ན་དགེ་སློང་མའི་རྨའི་སྒོ་སོགས་གསུམ་གང་རུང་དུ་འཛུད་པར་བྱེད་པ་སྐྱེས་པའི་ཟག་བྱེད་བཅུག་སྟེ་དེའི་རེག་པའི་བདེ་བ་དགེ་སློང་མས་ཉམས་སུ་མྱོང་ན་དགེ་སློང་མ་དེ་ཕམ་པར་འགྱུར་ཞིང་། དགེ་སློང་གི་རྨའི་སྒོ་གཉིས་གང་རུང་དུ་སྐྱེས་པ་གཞན་གྱི་ཟག་བྱེད་བཅུག་སྟེ། དེའི་རེག་པའི་བདེ་བ་དགེ་སློང་གིས་ཉམས་སུ་མྱོང་ན་དགེ་སློང་དེ་ཕམ་པར་འགྱུར་རོ་ཞེས་ཊཱི་ཀར་བཤད་དེ། བཅུག་པའི་སྒྲ་བྱེད་པ་པོར་བསྒྲུབ་པའི་ཕྱོགས་ལ་བརྟེན་ནས་ནི་བརྟེན་པར་བྱ་བ་དགེ་སློང་དང་དགེ་སློང་མ་རྣམས་ཀྱི་ཁ་དང་བཤང་བའི་ལམ་དང་མོའི་དབང་པོར་འཛུད་པར་བྱེད་པས་བཅུག་པ་ལ་ཕམ་པར་འགྱུར་བ་རྣམ་པར་འཇོག་པར་བྱེད་དོ། །
ཕོའི་དབང་པོའི་བཅུག་པ་དེའི་རེག་པ་ནི་བརྟེན་པར་བྱ་བ་ཁ་དང་བཤང་བའི་ལམ་དང་མོའི་དབང་པོ་དང་ལྡན་པའི་ཕྱོགས་དེར་རེག་པའོ། །
རེག་པ་དེ་ཉམས་སུ་མྱོང་བར་བྱས་པ་ནི་ཉམས་སུ་མྱོང་བར་འགྱུར་བ་གང་ཡིན་པའོ། །
དེ་ཉམས་སུ་མྱོང་བར་གྱུར་ན་དེའི་ཚེ་བརྟེན་པར་བྱ་བ་དགེ་སློང་དང་དགེ་སློང་མ་དེ་ཕམ་པར་འགྱུར་ཏེ་ཞེས་གསུངས་སོ། །
འཛུད་པར་བྱེད་པས་བཅུག་པ་དེ་གང་ཡིན་ཞེ་ན་ཕོའི་ཟག་བྱེད་དོ། །
བཅུག་པར་བྱ་བ་དེ་གང་ཞེ་ན་མོའི་ཟག་བྱེད་དེའོ། །
བཅུག་པ་ཙམ་གྱིས་ཕམ་པར་འགྱུར་རམ་སྙམ་ན། མ་ཉམས་པར་བཅུག་ན་འགྱུར་གྱི་གཞན་དུ་ན་མ་ཡིན་ནོ། །
དེར་མ་ཟད་ཁའམ་བཤང་བའི་ལམ་དུ་བཅུག་ན་ཡང་འགྱུར་རོ། །
འདིར་མ་ཉམས་པ་ཞེས་པ་མོའི་དབང་པོ་ཁོ་ན་ལ་སྦྱར་ཡང་དོན་གྱིས་བཅུག་བྱ་གསུམ་དང་། འཇུག་བྱེད་དེ་བཞི་ཀ་ལ་མ་ཉམས་པ་ཞེས་སྦྱར་དགོས་སོ། །
གཉིས་པ་སེལ་བ་ནི། རྨའི་སྒོ་མ་ཉམས་པ་དགོས་ན། ཉམས་པ་ལ་ཅིར་འགྱུར་ཞེ་ན། ཡན་ལག་གཞན་ཚང་ན་ཉམས་པ་དག་ལ་སྦོམ་པོར་འགྱུར་རོ། །
བགྲོད་དུ་མི་རུང་བ་ལ་བཅུག་པ་ལ་ནི་ན་སྨད་དུ་འགྱུར་ཏེ། མ་ཉམས་ཤིང་བགྲོད་དུ་རུང་བ་གང་ལ་དངོས་གཞི་དང་། སྦོམ་པོ་དང་། ཉེས་བྱས་སུ་འགྱུར་བ་དེ་ལ་བགྲོད་དུ་མི་རུང་བའི་ཡུལ་ལ་རིམ་པ་ལྟར། སྦོམ་པོ་དང་། ཉེས་བྱས་དང་། ཉེས་བྱས་ཕྲ་མོར་འགྱུར་རོ་ཞེས་པའི་དོན་ཏོ། །
རྨའི་སྒོ་གསུམ་གྱི་མཐའ་ལ་ཁའི་ནི་སོའི་ནང་ངོས་ཕན་ཆད། བཤང་པའི་ལམ་གྱི་ནི་བུ་གུའི་སྦུབས་ཀྱི་མཐའ་ཡན་ཆད། ཟག་བྱེད་མོའི་དབང་པོའི་ནི་པགས་རིམ་དང་པོ་ཡན་ཆད་ལ་བཤད་ཅིང་། ཕོའི་ཟག་བྱེད་ཀྱི་ནོར་བུ་རྨའི་སྒོ་དེ་དག་དང་ཕྲད་པ་ནི་བཅུག་པའི་མཐའ་ཡིན་ཏེ། རྨའི་མཐའ་དེ་དག་ལས་ནོར་བུ་འདས་དགོས་པ་ནི་མ་ཡིན་ནོ་ཞེས་ཊཱི་ཀར་བཤད་དོ། །
གཉིས་པ་གཞན་གྱི་ལོངས་སྤྱོད་ལ་གནོད་པ་མ་བྱིན་ལེན་གྱི་ཕམ་པ་ལ་གསུམ་སྟེ། སྤྱིའི་དོན་དང་། གཞུང་དང་སྦྱར་བ་དང་། དོགས་པ་གཅད་པའོ། །
དང་པོ་ལ་གསུམ་ལས། གླེང་གཞི་ནི། ཡུལ་རྒྱལ་པོའི་ཁབ་ཏུ་གང་ཟག་དགེ་སློང་ནོར་ཅན་གྱིས་ཉོན་མོངས་པ་འདོད་ཞེན་གྱི་ཀུན་ནས་བསླངས་ཏེ་ཉེས་པ་ཤིང་བརྐུས་པ་ལ་བརྟེན་ནས་བསླབ་པའི་གཞི་འདི་བཅས་སོ། །

གཉིས་པ་རྒྱུ་མཚན་ལ་མཐོང་བའི་ཉེས་དམིགས་སྔར་བཞིན་ནོ། །
མ་མཐོང་བའི་ཉེས་དམིགས་ལ་རྣམ་སྨིན་གྱི་འབྲས་བུ་སྔར་དང་འདྲ་ལ། མྱོང་བ་རྒྱུ་མཐུན་ཕྱི་མ་ལ་ལོངས་སྤྱོད་ཆུང་བར་འགྱུར་བ་དང་། བྱེད་པ་རྒྱུ་མཐུན་རྐུ་བ་ལ་དགའ་བ་དང་། བདག་པོའི་འབྲས་བུ་ཡུལ་ཕྱོགས་སད་སེར་སོགས་གནོད་པ་མང་པོར་འགྱུར་བའོ། །
གསུམ་པ་བྱེད་རྒྱུ་ཡན་ལག་བརྩི་བ་ལ་བཞི་ལས། རྟེན་གྱི་ཡན་ལག་ཐུན་མོང་བ་སྔར་བཞིན་ཡིན་པ་ལ་ཡུལ་ནི་མིའི་འགྲོ་བ་པ་བདག་ཉིད་ལས་རྫས་ཐ་དད་པ། དངོས་པོ་སྔར་མ་བྱིན་ཞིང་རིན་ཐང་ཚང་བ། བསམ་པ་ལ་གཉིས་ལས། འདུ་ཤེས་མ་འཁྲུལ་བ་ཀུན་སློང་རྐུ་སེམས་ཀྱིས། སྦྱོར་བ་ལུས་ངག་ཏུ་གྲུབ་ཅིང་མ་འཁྱོགས་པས་རྐུ་བར་རྩོམ་པ། མཐར་ཐུག་གནས་ནས་གནས་སུ་སྤགས་པ་ན་མ་བྱིན་ལེན་གྱི་ཕམ་པར་འགྱུར་རོ། །
དེ་ཡང་ལུང་དུ། དགེ་སློང་བདག་ཉིད་ཀྱིས་རྐུ་བར་བྱེད། རྐུར་འཇུག་པར་བྱེད། གནས་ནས་གནས་སུ་སྤགས་པར་བྱེད། བང་ཆེན་པས་རྐུ་བར་བྱེད། རྐུར་འཇུག་པར་བྱེད། གནས་ནས་གནས་སུ་སྤགས་པར་བྱེད། བྱིན་གྱིས་བརླབས་ཏེ་རྐུ་བར་བྱེད། རྐུར་འཇུག་པར་བྱེད། གནས་ནས་གནས་སུ་སྤགས་པར་བྱེད་ཅེས་གསུངས་ལ། དེའི་དོན་ལ་འཕགས་པ་ཉེར་སྦས་ཀྱིས། ལུང་དང་པོ་དྲུག་གིས་མ་བྱིན་ལེན་གྱི་སྦྱོར་བ་བསྟན། ཐ་མ་གསུམ་གྱིས་མ་བྱིན་ལེན་གྱི་མཐར་ཐུག་བསྟན་ཞེས་གསུངས་ལ། ཡོན་ཤཱཀ་རྣམ་གཉིས་ཀྱང་དེའི་རྗེས་སུ་འབྲངས་ནས་འཆད་དོ། །
གཉིས་པ་གཞུང་དོན་ལ་སྦྱར་བ་ནི། རྐུའམ་རྐུར་བཅུག་པ་དག་གིས་སོ། །
མངགས་པས་ཀྱང་ངོ་། །
མ་བྱིན་པའོ། །
མ་ཤ་ཀ་ལྔ་ལ་སོགས་པའོ། །
རྐུ་སེམས་ཀྱིས་སོ། །
མིའི་རྒྱུད་ཀྱིས་ཡོངས་སུ་བཟུང་བའོ། །
དེར་འདུ་ཤེས་པས་སོ་ཞེས་གསུངས་ཏེ། གང་ཞིག་བྱས་ན་ལྟུང་བ་འདིར་འགྱུར་ཞེ་ན། རང་གིས་རྐུ་བའམ་གཞན་རྐུར་བཅུག་པ་དག་གིས་བརྐུས་ན་འགྱུར་རོ། །
རྐུར་བཅུག་པ་དེ་ཉིད་ཀྱིས་དངོས་སུ་རྐུས་པ་ཞིག་དགོས་སམ་ཞེ་ན། རྐུར་བཅུག་པ་དེས་ཀྱང་གཞན་མངགས་ཏེ་རྐུར་བཅུག དེས་ཀྱང་གཞན་མངགས་ཏེ་རྐུར་བཅུག་ན་ཡང་འགྱུར་རོ། །
ཇི་ལྟ་བུ་ཞིག་བརྐུས་ན་འགྱུར་ཞེ་ན། སྐྱེས་པ་བུད་མེད་སོགས་སུས་ཀྱང་མ་བྱིན་པ་བརྐུས་ན་འགྱུར་རོ། །
ཇི་ཙམ་ཞིག་བརྐུས་ན་འགྱུར་ཞེ་ན། མ་ཤ་ཀ་ལྔ་དང་སོགས་པ་དྲུག་ལ་སོགས་པ་བརྐུས་ན་འགྱུར་རོ། །
ཀུན་སློང་ཇི་ལྟ་བུས་ཞེ་ན། རྐུ་སེམས་ཀྱིས་བརྐུས་ན་འགྱུར་ཏེ། རྐུ་སེམས་ཀྱི་མཚན་ཉིད་ལ་ཁ་ཅིག་གཞན་གྱི་ཡིན་ཏེ་མ་གནང་ཡང་རང་ཉིད་འཚོ་བའི་དོན་དུ་གཏན་དུ་དབྲལ་བར་འདོད་པ་ཞེས་གསུངས་པ་མི་འཐད་དེ། ཡིད་གཅུགས་ཀྱི་སེམས་ཀྱིས་ཕ་རོལ་པོའི་རྫས་ལེན་པའི་ཀུན་སློང་ཆོས་ཅན། རྐུ་སེམས་སུ་ཐལ། མཚན་ཉིད་དེའི་ཕྱིར། གཞན་ཡང་། གཞན་དོན་དུ་རྫས་རྐུ་བའི་རྐུ་སེམས་ཆོས་ཅན། མཚན་ཉིད་དེར་ཐལ། རྐུ་སེམས་ཡིན་པའི་ཕྱིར། གཏན་ཚིགས་གྲུབ་སྟེ། གཞན་དོན་དུ་རིན་ཐང་ཚང་བའི་རྫས་བརྐུས་པས་མ་བྱིན་ལེན་དུ་གཏོགས་པའི་སྦོམ་པོ་བསྐྱེད་པའི་ཕྱིར། རང་ལུགས་ནི། མི་རིགས་པའི་སྦྱོར་བས་གཞན་གྱིས་བདག་ཏུ་གཟུང་བའམ། དེར་འདུ་ཤེས་ཏེ་དབྲལ་བར་འདོད་པའི་མཚུངས་ལྡན་ནོ། །
སུས་བདག་ཏུ་གཟུང་བ་བརྐུས་ན་འགྱུར་ཞེ་ན། མིའི་རྒྱུད་ཀྱི་རྫས་བདག་ཏུ་གཟུང་བ་བརྐུས་ན་འགྱུར་རོ། །
དེ་ཙམ་གྱིས་འགྱུར་རམ་ཞེ་ན། མིས་བདག་ཏུ་གཟུང་བ་ལ་དེར་འདུ་ཤེས་པས་བརྐུས་ན་འགྱུར་རོ། །
གསུམ་པ་དོགས་པ་བཅད་པ་ལ་བཞི་སྟེ། བདག་པོ་དང་། དངོས་པོ་དང་། རིན་ཐང་དང་། མཐར་ཐུག་ལ་དོགས་པ་གཅོད་པའོ། །

དང་པོ་ནི། མ་བྱིན་ལེན་གྱི་རྫས་བདག་ལ་དབྱེ་ན་བཞི་སྟེ། དབྱར་རྙེད་དགེ་འདུན་ལ་དབང་བ་ལྟ་བུ་བཀའ་སྩལ་གྱིས་བདག་པོར་གཞག་པ་དང་། ཤོ་གམ་རྒྱལ་པོར་དབང་པ་ལྟ་བུ་ཡུལ་ཆོས་ཀྱིས་དང་། ཕ་ནོར་བུར་དབང་བ་ལྟ་བུ་རིགས་རྒྱུད་ཀྱིས་དང་། རི་དྭགས་ལིངས་བཏབ་པ་ལིངས་པར་དབང་བ་ལྟ་བུ་བསམ་སྦྱོར་གྱི་བདག་པོར་གཞག་པའོ། །
དེ་གཞི་ཀ་རྒན་ཞུགས་ལྟ་བུ་གཅིག་ལ་ཚང་བ་སྲིད་པས་གང་གཙོ་ཆེ་ཞེ་ན། སྔ་མ་སྔ་མ་གཙོ་ཆེའོ་ཞེས་གསུངས་སོ། །
གཉིས་པ་ནི། ཁ་ཅིག་སུམ་བརྒྱ་པར། དེ་བཞིན་མི་དབང་བསོད་སྙོམས་ལེན་པ་དང་། །
ཞེས་པ་དང་། ཟན་དྲོན་དང་འབྲས་ཆེན་ཞེས་སོགས་ཀྱི་དོན་དུ་བསམས་ནས་མ་བྱིན་ལེན་གྱི་ཕམ་པ་བསྐྱེད་པ་ལ་བརྐུ་བྱའི་དངོས་པོ་དུར་ཁྲོད་ཀྱི་རྫས་སོགས་དམན་པ་མ་ཡིན་པ་དང་། གཡོས་སུ་བྱས་པའི་ཁ་ཟས་མ་ཡིན་པར་དགོས་ཟེར་བ་མི་འཐད་དེ། དུད་འགྲོའི་ཁ་ཟས་རིན་ཐང་ཚང་བ་བརྐུས་པའི་སྦོམ་པོ་བསྐྱེད་པ་ལ་གཡོས་སུ་མ་བྱས་པ་དགོས་པར་ཐལ། དམ་བཅས་དེའི་ཕྱིར། འདོད་མི་ནུས་ཏེ། རིན་ཐང་བརྩི་བར་བྱའོ་ཞེས་གསུངས་པའི་ཕྱིར། གཞན་ཡང་ཀཱ་རི་ཀཱ། གདོང་བུ་འབྲས་བུ་ཤུན་པ་ཆུ། །
ཞེས་པའི་འགྲེལ་པ་དོན་བརྒྱད་མར། མྱ་ངམ་གྱི་ཐང་དུ་མགུལ་དུ་བཏུང་བའི་ཆུ་བརྐུས་ན་ཕམ་པར་གསུངས་པའི་ཕྱིར། གསུམ་པ་ནི། ཞུ་བའི་སྐབས་སུ། ཀ་ཀ་ནི་བཞི་ལ་མ་ཤ་ཀའོ། །
ལྔ་ཉིད་ནི་ཀཱརྵཱ་པ་ཎི་བཞི་ཆའི་དཔེ་ཡིན་ནོ། །
གང་ན་དེའི་ཚིགས་ཉིད་ཉི་ཤུ་ཡིན་པ་དེ་ལ་བརྟེན་ནས་སོ། །
ཞེས་གསུངས་པའི་དོན་བཤད་པར་བྱ་སྟེ། ཀཱརྵཱ་པ་ཎ་ནི་མ་བྱིན་ལེན་གྱི་རིན་ཐང་གི་མ་མཐའི་ཚད་ཡིན་པས་དེའི་ཚད་ཇི་ལྟ་བུ་ཞེ་ན། ཀ་ཀ་ནི་ཞེས་བྱ་བ་ནི་བུན་ཀྲི་ཀ་ཞེས་བྱ་བ་སྟེ། མགྲོན་བུ་ཉི་ཤུའི་རིན་ཐང་གི་མིང་ཡིན་ནོ། །
དེ་ནི་ཟོང་གི་ཁྱད་པར་ཞིག་ཡིན་ཏེ། ཊཱི་ཀར་ཟོང་ཞེས་བྱ་བ་ནི་ཀ་ཀ་ནི་དང་བ་ར་ས་ཀ་ལ་སོགས་པའོ་ཞེས་གསུངས་པའི་ཕྱིར། དེ་བཞི་ཀ་ལ་མ་ཤ་ཀ་གཅིག་གོ་དེ་ཡང་མགྲོན་བུ་བརྒྱད་ཅུའི་རིན་ཐང་གི་མིང་ཡིན་ནོ། །
འོ་ན་མ་ཤ་ཀ་ལྔ་བརྐུས་ན་ཕམ་པར་འགྱུར་བ་ངེས་གཟུང་ཡིན་ནམ་ཞེ་ན། རྣམ་འབྱེད་ལས། མ་ཤ་ཀ་ཉིད་གསུངས་པ་ནི་ཀཱརྵཱ་པ་ཎ་བཞི་ཆའི་དཔེ་ཡིན་པས་དེའི་བཞི་ཆ་བརྐུས་ན་ཕམ་པར་འགྱུར་གྱི་མ་ཤ་ཀ་ལྔ་ལ་མ་ངེས་སོ། ཀཱརྵཱ་པ་ཎ་ནི་སེར་རམ་དངུལ་ལས་བྱས་པའི་ཟོང་ཞིག་ཡིན་ཏེ། ཞུ་ཊཱིཀ་ཏུ་ཀཱརྵཱ་པ་ཎ་ནི་ཟོང་གི་ཁྱད་པར་དངུལ་ལས་བྱས་པ་གཟུགས་དོད་པ་གཅོད་དུ་རུང་བའོ་ཞེས་གསུངས་སོ། །
འོ་ན་མ་ཤ་ཀ་ལྔ་ཀཱརྵཱ་པ་ཎ་བཞི་ཆའི་དཔེ་ཡིན་པའི་རྒྱུ་མཚན་ཅི་ཡིན་ཞེ་ན། བསླབ་པ་འཆའ་བའི་ཡུལ་དུས་གང་ན་ཀཱརྵཱ་པ་ཎ་དེའི་ཚིགས་སམ་ཚད་མ་ཤ་ཀའི་གྲངས་ཉི་ཤུ་ཡིན་པ་དེ་ལ་བརྟེན་ནས་གཞག་པ་ཡིན་ནོ། །
རྒྱ་ཆེར་འགྲེལ་པ་བརྩམས་པའི་དུས་ན་ཀཱརྵཱ་པ་ཎ་གཅིག་ལ་མ་ཤ་ཀ་བཅུ་དྲུག་ཏུ་བྱེད་པ་ཡིན་པས་མ་ཤ་ཀ་བཞི་བརྐུས་ན་ཕམ་པར་འགྱུར་བ་སོགས་གཞན་ལ་ཡང་སྦྱར་ཏེ་ཤེས་པར་བྱའོ། །
ཇི་སྐད་དུ་གཏམ་གྱི་གཞིར། བཙུན་པ་མ་ཤ་ཀ་གསུམ་བརྐུས་པས་ཕམ་པར་འགྱུར་བ་མཆིས་སམ། བཀའ་སྩལ་པ་ཡོད་དེ། གང་ན་མ་ཤ་ཀ་བཅུ་གཉིས་ལ་ཀཱརྵཱ་པ་ན་གཅིག་ཏུ་འགྱུར་བ་ནའོ། །
མ་ཤ་ཀ་ལྔ་ལས་ལྷག་པ་བརྐུས་ན་ཕམ་པར་མི་འགྱུར་བ་མཆིས་སམ། བཀའ་སྩལ་པ་ཡོད་དེ། གང་ན་མ་ཤ་ཀ་བཞི་བཅུ་ལ་ཀཱརྵཱ་པ་ཎ་གཅིག་ཏུ་འགྱུར་བ་ནའོ། །
ཞེས་གསུངས་སོ། །
བོད་ན་ཀཱརྵཱ་པ་ཎ་ལ་སོགས་པའི་རྣམ་གཞག་མེད་པས་མ་བྱིན་ལེན་གྱི་རིན་ཐང་གི་ཚད་ཇི་ལྟ་བུ་ཞེ་ན། རྒྱ་ན་རེ་རྟ་རྒོད་མ་རེ་ཙམ་ཡིན་ཏེ་གསོད་པའི་ཆད་པ་དང་སྒོ་བསྟུན་པའི་ཕྱིར་དང་། དེ་ཙམ་གྱིས་དགག་བྱ་རྫོགས་པའི་ཕྱིར་རོ་ཞེས་གསུངས། ཤ་མི་ན་རེ་རྒྱལ་ཁྲིམས་ཆོས་དང་མཐུན་པ་ཡོད་ན་གང་ཞིག་བརྐུས་ན་སྲོག་གཅོད་པའི་ནག་ཐོབ་པའི་མ་མཐའི་རྫས་ཙམ་རིན་ཐང་གི་ཚད་ཡིན་ལ་ཆོས་དང་མཐུན་པ་མེད་ན་བསླབ་པ་འཆའ་བའི་དུས་ཀྱི་རིན་ཐང་རྩི་བ་ཡིན་ཟེར་བ་མི་འཐད་དེ། རྒྱལ་ཁྲིམས་ཆོས་དང་མཐུན་པ་ཡོད་ན་སྲོག་གཅོད་པའི་ཆད་པ་བྱེད་མི་རིགས་པའི་ཕྱིར་དང་། ཆོས་དང་མཐུན་པ་མེད་ན་བསླབ་པ་འཆའ་བའི་དུས་ཀྱི་རིན་ཐང་བརྩི་བ་མི་འཐད་པར་ཐལ། རིན་ཐང་ནི་རྐུ་བའི་གནས་དང་དུས་ཀྱི་སོ་ཞེས་གསུངས་པའི་ཕྱིར། ཁ་ཅིག་ནས་ཁལ་བཞི་ཙམ་ལ་བྱེད་དེ། འོད་ལྡན་དུ་ཆུ་གཏོང་འགོག་གི་སྐབས་སུ་དེ་ལ་དཔེ་བྱེད་པའི་ཕྱིར་ཞེས་དང་། ཁ་ཅིག་གསེར་མགུར་ཞོ་ཕྱེད་ཙམ་ལ་བྱེད་པ་ཡིན་ཏེ། རང་འགྲེལ་ལས། མང་བ་སེ་བ་བརྒྱད་ཅེས་གསུངས་པའི་ཕྱིར་ཞེས་པ་ཡང་མི་འཐད་དེ། སྟོན་པ་འཁོར་བཅས་ལ་གདུགས་ཚོད་འདྲེན་པ་ལ་ཀཱརྵཱ་པ་ཎ་ལྔ་བརྒྱ་ཙམ་དགོས་པར་བཤད་པ་ལ། ཁྱེད་ལྟར་ན་གསེར་མགུར་མོ་ཞོ་ཉིས་སྟོང་དུ་འགྱུར་བས་དེ་མི་འགྲིག་ཅིང་། སྨད་འཚོང་མ་ལ་ནུབ་རེ་ལ་ཀཱརྵཱ་པ་ཎ་ལྔ་བརྒྱ་རེ་སྟེར་བ་ཡོད་པར་བཤད་པས་དེ་དང་མི་འགྲིགས་པའི་ཕྱིར། གཞན་དག་ན་རེ་གསོད་པའི་ཆད་པ་ཁོ་ན་དང་སྒོ་བསྟུན་པའི་རྟགས་ཀྱང་མ་གྲུབ་སྟེ། ཆད་པ་གཅོད་པ་ཙམ་དང་སྒོ་བསྟུན་པའི་ཕྱིར་ཏེ། ལུང་དུ་ཇི་ཙམ་མ་བྱིན་པར་བླངས་ན་དེ་རྒྱལ་པོའམ། བློན་པོ་ཆེན་པོས་བཟུང་ནས། དེ་ལ་འདི་སྐད་ཅེས། ཀྱེ་མི་ཁྱོད་ནི་རྐུན་མའོ། །

བྱིས་པའོ་ཞེས་སོགས་གསུངས་པས་ན་འཇིག་རྟེན་ཕལ་གྱི་རྐུན་མའི་ཐ་སྙད་དང་ཆད་པས་གཅོད་པ་རིགས་པ་ཙམ་དུ་བྱེད་པ་ཡན་ཆད་ལ་འཐད་དོ། །
དེས་ན་སེ་བ་གསུམ་ཙམ་ལ་དངོས་པོ་ཚང་སྟེ། དོན་བརྒྱད་མར། རྒྱ་གར་གྱི་རིན་ཐང་དང་སྦྱར་ན་དངུལ་ཞོ་གཅིག་ཙམ་བརྐུས་ན་ཕས་ཕམ་པར་བརྩིའོ་ཞེས་གསུངས་པའི་ཕྱིར་ཞེས་དམར་སྟོན་གསུང་ངོ་། །
ཁ་ཅིག་བྲེ་དོ་ཙམ་ལ་བྱེད་དོ། །
དངུལ་ཞོའི་བརྒྱད་ཆ་བརྐུས་ན་ཕམ་ཞེས་གསུངས་པའི་ཕྱིར་ཞེས་ཟེར་བ་ལ། ཆོས་རྗེ་གནས་བརྟན་པའི་གསུང་གིས་དེ་མི་འཐད་དེ། ལུང་ལས། གསེར་གྱི་ཕྲེང་བ་བརྐུས་ན་ཕམ་པར་མི་འགྱུར་བ་མཆིས་སམ། ཡོད་དེ་རིན་ཐང་མ་ཚང་བའམ། མི་མིན་གྱིས་བདག་གིར་བྱས་པའོ་ཞེས་གསུངས་པའི་ཕྱིར་དང་། ད་ལྟ་ན་ཀཱརྵཱ་པ་ཎ་གཅིག་ལ་བྲེ་བརྒྱད་དུ་འགྱུར་ལ། འདོད་ན་བྲམ་ཟེའི་རས་ཡུག་གི་གཏམ་རྒྱུད་སོགས་དང་མི་འགྲིག་གོ །རང་ལུགས་ནི། གསེར་ཞོ་གང་གི་བརྒྱད་ཆ་ཙམ་ལ་རིན་ཐང་གི་ཚད་དུ་རིགས་ཏེ། དོན་བརྒྱད་མར། དངུལ་ཞོ་གཅིག་བརྐུས་ན་ཕམ་ཞེས་པ་དང་། ཤེས་རབ་བྱེད་པར། དེང་སང་གི་དུས་དང་སྦྱར་ན་རྒྱ་གར་ཡུལ་གྱི་མ་ཤ་ལ་བོད་ཀྱི་དངུལ་གྱི་ཐང་དུ་བརྩིས་ན་དངུལ་གསེར་ཞོའི་བརྒྱད་ཆ་གཅིག་ཡོད་དེ། བརྒྱད་ཆ་གཅིག་ཡན་ཆད་བརྐུས་ན་ཕམ་ཞེས་གསུངས་པའི་ཕྱིར། འཁྲུལ་སྤོང་དུ། མི་གཅིག་གིས་ཟ་མ་གཟབ་པ་ཅིག་ཙམ་ལ་ཆ་གཞག་པ་ཡིན་པར་གསུངས་ལ། དེ་ཡང་སྔ་མ་དང་དོན་གྱི་ཁོག་གཅིག་ཏུ་འགྲིག་པར་སྣང་སྟེ་འདི་ལ་ཡང་ནས་ཁལ་ཕྱེད་ཙམ་དགོས་པའི་ཕྱིར། བཞི་པ་མཐར་ཐུག་ལ་དོགས་པ་གཅད་པ་ནི། མ་བྱིན་ལེན་གྱི་མཐར་ཐུག་གནས་སྤགས་ལ་འཇོག་གམ་གྲུབ་བློ་ལ་འཇོག་ཅེ་ན། ཁ་ཅིག་གྲུབ་བློ་ལ་འཇོག་དགོས་ཏེ། གནས་སྤགས་ལ་འདོད་ན་ཞིང་ཁང་བརྐུས་པ་སོགས་ཀྱིས་ཕམ་པ་གཞག་ཏུ་མི་རུང་བར་འགྱུར་རོ་ཞེས་ཟེར་བ་མི་འཐད་དེ།གནས་སྤགས་ཀྱི་དོན་རྫས་གཞག་པ་སྤོ་བ་ལ་ཟེར་བ་མ་ཡིན་གྱི། གནས་སྐབས་འདི་ཙམ་ལས་འདས་ནས་གནས་སྐབས་འདི་ཙམ་དུ་གྱུར་པ་ན་ཕམ་པར་འགྱུར་རོ་ཞེས་གསུངས་པའི་ཚད་ལས་འདས་པ་ལ་འཇོག་པ་ཡིན་པའི་ཕྱིར། དེས་ན་ཞིང་ཁང་བརྐུས་པ་ལ་གནས་སྤགས་ཀྱི་དོན་ཚང་སྟེ། རིབ་མ་ལ་སོགས་པས་ཀོར་ནས་རྐུ་བའི་ཚེ་མ་བསྐོར་བའི་གནས་ནས་བསྐོར་བའི་གནས་སུ་སྤགས་པ་ཡིན་པའི་ཕྱིར་དང་། ཕུར་པ་བཏབ་ནས་རྐུ་བའི་ཚེ་སྔར་ཕུར་པ་མ་བཏབ་པའི་གནས་ནས་ཕུར་བ་བཏབ་བའི་གནས་སུ་སྤགས་པ་ཡིན་པའི་ཕྱིར། དེས་ན་མཐར་ཐུག་གནས་སྤགས་ལ་འཇོག་རིགས་པ་ཡིན་ཏེ། བམ་ལྔར་གནས་ནས་གནས་སུ་སྤོས་པ་ན་བརྐུས་པ་དེ་བྱེ་བྲག་ཏུ་བྱས་ནས་བསྟན་པའི་ཕྱིར་ཞེས་དང་། སུམ་བརྒྱ་པར། དེ་ལྟར་བརྐུ་བྱའི་དབྱེ་བས་རྐུ་དབྱེ་བ། །
དེ་ནི་འདུལ་བ་རྒྱ་མཚོ་ལ་བལྟས་ཡིན། །
ཞེས་གསུངས་པའི་ཕྱིར། མ་བྱིན་ལེན་གྱི་མཐར་ཐུག་གནས་སྤགས་ལ་འཇོག་ན་ཞིང་ལ་ཆུ་གཏོང་འགོག་གི་སྒོ་ནས་རྐུ་བའི་ཚེ་གནས་སྤགས་ཇི་ལྟར་ཚང་ཞེ་ན། གཞན་གྱི་ལས་ཀྱི་མཐའ་དག་ལ་ཆུ་གཏོང་བའམ་འགོག་པ་ལ་ནི་རང་གི་ལས་ཀྱི་མཐའ་གྲུབ་པ་སྐྱེད་མ་གཏོགས་པ་དེའི་ཆེད་དུ་དེར་འདུན་པས་གཞན་དུ་གྱུར་ནའོ་ཞེས་གསུངས་ཏེ། གྲུབ་ན་བརྐུས་པ་ཡིན་ནོ་ཞེས་སྦྱར་རོ། །
གང་ན་དགེ་སློང་རང་གི་ཞིང་ལས་ཀྱི་མཐའ་ལོ་ཐོག་འཕེལ་བའོ། །
གང་གི་ཚེ་ཞེ་ན་ཆུ་མོད་པའི་ཚེ་གཏོང་བའམ་དཀོན་པའི་ཚེ་འགོག་སྟེ་རྐུ་བ་ལ་ནི་སྟེ་དེའི་ཚེ་ནའོ། །
གང་དུ་ན་གཞན་གྱི་ལས་ཀྱི་མཐའ་ལའོ། །
ཅིའི་ཆེད་དུ་ཞེ་ན། རང་གི་ལས་ཀྱི་མཐའ་གྲུབ་བ་དེའི་ཆེད་དུའོ། །
གྲུབ་པའི་ཁྱད་པར་ཇི་ལྟ་བུ་ཞེ་ན། རྒྱུན་པའི་ཞིང་གི་ཡོན་ཏན་གྱི་སྐྱེད་མ་གཏོགས་པ་སྟེ། །

དེ་མི་རྩི་བར་ཆུ་གཏོང་འགོག་ལས་གསར་དུ་བྱུང་བ་དེ་བརྩི་བར་བྱའོ། །
གཞན་གྱི་ལས་ཀྱི་མཐའ་གྲུབ་ན་ཡང་དེ་ལྟར་ཡིན་ནམ་ཞེ་ན། གྲུབ་པ་ལས་གཞན་དུ་སྟེ་ཕུང་པར་གྱུར་ནའོ། །
བསམ་པ་གང་གིས་ཞེ་ན་བདག་གི་དེ་གྲུབ་པར་བྱ་བ་དང་། གཞན་གྱི་དེ་ཕུང་བར་བྱ་བའི་དེར་འདུན་པས་སོ། །
དེ་གཉིས་ནི་རྐུ་སེམས་ཡིན་ལ། མཐར་ཐུག་ལ་གནས་སྤགས་ཚང་སྟེ། རང་གི་ཞིང་ལ་སྐྱེད་མ་གྲུབ་པའི་གནས་ནས་གྲུབ་པའི་གནས་སུ་སྤགས་པའི་ཕྱིར་དང་། གཞན་གྱི་ཞིང་ལ་མ་ཕུང་བའི་གནས་ནས་ཕུང་བའི་གནས་སུ་སྤགས་པའི་ཕྱིར། ཤགས་ཀྱིས་གལ་ཏེ་བླའི་གྲར་རྒྱལ་ནའོ། །
གལ་ཏེ་འོག་ཟུར་ན་ཕ་རོལ་པོའི་སྦྱོར་བ་ཉིད་བཏང་ནའོ་ཞེས་གསུངས་པའི་རྐུ་བ་ལ་གནས་སྤགས་ཚང་སྟེ། བླ་སྟེ་རྒྱལ་པོའི་གྲར་ཤགས་འགྱེད་པའི་སྒོ་ནས་ཕ་རོལ་གྱི་རྫས་རྐུ་བ་ན་ཤགས་རྒྱལ་བའི་ཚེ་དང་། འོག་ཟུར་བློན་པོའི་དྲུང་དུ་ཤགས་འགྱེད་པའི་སྒོ་ནས་རྐུ་བ་ན་ཕ་རོལ་པོས་རྩོད་པའི་སྦྱོར་བ་ཉིད་གཏོང་བ་ན་བརྐུས་པ་ཡིན་ཏེ། རིམ་པ་ལྟར་ཤགས་མ་རྒྱལ་བའི་གནས་ནས་རྒྱལ་བའི་གནས་སུ་སྤགས་པའི་ཕྱིར་དང་། རྩོད་པའི་སྦྱོར་བ་མ་བཏང་བའི་གནས་ནས་བཏང་བའི་གནས་སུ་སྤགས་པའི་ཕྱིར་ཞེས་འོད་ལྡན་ལས་བཤད་དོ། །
གལ་ཏེ་གྲུབ་བློ་ཁོ་ན་ལ་འདོད་ན། གཏམས་པ་སྦས་པ་ལ་གལ་ཏེ་སྤོ་བ་དང་ལྷན་ཅིག་ཏུ་དང་། སྤོས་པའི་འོག་ཏུ་དང་། གལ་ཏེ་སྔར་ན་ནི་སྦྱོར་བ་གཞན་ཉིད་དོ་ཞེས་པའི་སྐབས་སུ། གཞན་གྱི་རྫས་བཅོལ་བ་དེ་ཞལ་ལྟ་བས་རྫས་སྤོས་པ་དང་ལྷན་ཅིག་གྲུབ་བློ་སྐྱེས་པ་དང་། སྤོས་པའི་འོག་ཏུ་གྲུབ་བློ་སྐྱེས་དང་། སྤོས་པའི་སྔར་གྲུབ་བློ་སྐྱེས་པ་དང་གསུམ་ལས། དང་པོ་གཉིས་ཀྱི་ཚེ་དངོས་གཞི་དང་། གསུམ་པའི་ཚེ་ན་སྦྱོར་སྦོམ་བསྐྱེད་པར་བཤད་པ་དང་འགལ་ཏེ། དེའི་ཚེ་ན་གྲུབ་བློ་སྐྱེས་པའི་ཕྱིར་རོ། །
ཁྱབ་པ་ཁས་བླངས་སོ། །
ཁོ་ན་རེ་མ་བྱིན་ལེན་གྱི་ཕམ་པའི་མཐར་ཐུག་གྲུབ་པ་ལ་གྲུབ་བློ་མི་དགོས་ན་གསང་སྔགས་དག་གིས་འདྲེན་པ་ནི་སྣང་བ་ནའོ་ཞེས་པའི་ཊཱི་ཀར། ཅི་སྟེ་ཤིན་ཏུ་ཐག་རིང་པོ་ནས་དྲངས་ཏེ་རྐང་པའི་དྲུང་དུ་འོངས་ཀྱང་ཇི་སྲིད་སྣང་བར་མ་གྱུར་ན་ཡང་བརྐུས་པར་མི་འགྱུར་ཏེ། གྲུབ་པའི་བློ་མེད་པའི་ཕྱིར་རོ། །
གལ་ཏེ་རྐུན་མ་མང་པོ་ཞིག་ཡོད་པ་ལས་གཅིག་ཁོ་ན་ཞིག་གིས་གལ་ཏེ་མཐོང་ན་ཡང་དེའི་ཚེ་ཐམས་ཅད་ཀྱིས་མཐོང་བ་ཁོ་ན་ཡིན་ནོ། །
ཞེས་གསུངས་པའི་ཕྱིར་ཞེ་ན། སྐྱོན་མེད་དེ། གྲུབ་པའི་བློ་མེད་པའི་ཕྱིར་རོ་ཞེས་པ་ནི། བྱུང་བར་ཤེས་པའི་བློ་མེད་པའི་ཕྱིར་ཞེས་པའི་དོན་ཡིན་པའི་ཕྱིར། ཁྱེད་ལྟར་ན་དེའི་ཚེ་གནས་སྤགས་ཚང་ཡང་གྲུབ་བློ་མ་ཚང་ཞེས་པའི་དོན་དུ་འཆད་དགོས་ལ། དེའི་ཚེ་གནས་སྤགས་ནི་ཚང་སྟེ་རྫས་དེ་མི་སྣང་བའི་གནས་ནས་སྣང་བའི་གནས་སུ་སྤགས་པ་ཡིན་པའི་ཕྱིར། ཁ་ཅིག་གྲུབ་བློས་ཁྱད་པར་དུ་བྱས་པའི་གནས་སྤགས་ལ་བྱེད་གསུང་པ་ཡང་མི་འཐད་པར་སྣང་སྟེ། རྐུན་མ་མང་པོ་ཞིག་གིས་ཐག་རིང་པོ་ནས་རྫས་དེ་རྐང་བའི་དྲུང་དུ་དྲངས་ཏེ་རྐུན་པོ་གཅིག་ཁོ་ནས་མཐོང་བའི་ཚེ་རྐུན་པོ་གཞན་རྣམས་ཀྱི་རྒྱུད་ལ་གྲུབ་བློ་སྐྱེས་པ་ཐལ། དེའི་ཚེ་ན་རྐུན་པོ་དེ་ཐམས་ཅད་ལ་མ་བྱིན་ལེན་གྱི་ཕམ་པ་བྱུང་བའི་ཕྱིར་ཏེ། ལུང་དྲངས་མ་ཐག་དེའི་ཕྱིར། སྔ་མའི་ཁྱབ་པ་ཁས་བླངས། དབྲལ་བར་བྱ་བ་དུ་མ་ཉིད་ཡིན་ན་དེའི་ཆ་སོ་སོའོ། །
རྐུན་པོ་རྣམས་ཀྱང་ངོ་ཞེས་པའི་དོན། དབྲལ་བར་བྱ་བ་དེ་རྫས་བདག་མི་དུ་མ་ཉིད་ཡིན་ན་དེའི་ཆ་སོ་སོ་ལ་རིན་ཐང་བརྩི། རྐུན་པོ་རྣམས་ཀྱང་དགེ་སློང་དུ་མ་ཉིད་ཡིན་ན་ཆ་སོ་སོའི་རིན་ཐང་བརྩི་དགོས་པས། རྫས་བདག་ཐ་དད་པ་བཅུའི་ནོར་དགེ་སློང་གཅིག་གིས་བརྐུས་ན་རིན་ཐང་ཚང་བ་བཅུ་ལ་དངོས་གཞིར་འགྱུར་ལ། རྫས་བདག་བཅུ་ལ་རྐུན་མ་དགེ་སློང་བཅུས་བརྐུས་པའི་ཚེ་རིན་ཐང་ཚང་བ་བརྒྱ་ལ་དངོས་གཞིར་འགྱུར་ཞེས་པའི་དོན་ཡིན་ལ། འདི་ལ་ཁ་ཅིག་བརྐུ་བྱ་དང་རྐུ་བྱེད་གཉིས་ཀའི་འགོད་རྫས་དང་འཇོག་རྫས་གཉིས་ཡོད་པ་ལས། འགོད་རྫས་ཡིན་ན་དེ་ལྟར་ཡིན་ཀྱང་འཇོག་རྫས་ཡིན་ན་རིན་ཐང་ཚང་བ་གཅིག་བརྐུས་ནའང་ཕམ་པར་འགྱུར་བ་ཡིན་ནོ་ཞེས་གསུངས་མོད་ཤེས་བྱེད་ཡོད་པར་མ་མཐོང་ངོ་། །

གསུམ་པ་གཞན་གྱི་སྲོག་ལ་གནོད་པ་སྲོག་གཅོད་ཀྱི་ཕམ་པ་ལ་གསུམ་སྟེ། སྤྱིའི་དོན་དང་། གཞུང་ལ་སྦྱར་བ། དོགས་པ་གཅད་པའོ། །
དང་པོ་ལ་གླེང་གཞི་ནི་ཡུལ་སྤོང་བྱེད་དུ་གང་ཟག་དགེ་སློང་རབ་ཏུ་མང་པོས། ཉོན་མོངས་པ་མི་བཟོད་པས་ཀུན་ནས་བསླངས་ཏེ། ཉེས་པ་མི་བསད་པ་ལ་བརྟེན་ནས་བསླབ་པའི་གཞི་འདི་བཅས་སོ། །
རྒྱུ་མཚན་ནི། མཐོང་བའི་ཉེས་དམིགས་སྔར་བཞིན་ཡིན་ལ། མ་མཐོང་བའི་ཉེས་དམིགས་ལ་རྣམ་སྨིན་སྔར་དང་འདྲ། རྒྱུ་མཐུན་ལ་མྱོང་བ་རྒྱུ་མཐུན་ཚེ་ཐུང་བ་དང་། བྱེད་པ་རྒྱུ་མཐུན་སྲོག་གཅོད་པ་ལ་དགའ་བ་དང་། བདག་པོའི་འབྲས་བུ་ས་ཕྱོགས་གཟི་བརྗིད་ཆུང་བར་སྐྱེ་བའོ། །
ཡན་ལག་ལ་རྟེན་གྱི་ཡན་ལག་སྔར་བཞིན། ཡུལ་གྱི་ཡན་ལག་མིའི་འགྲོ་བ་པ་ཡིན་པ། བདག་ཉིད་ལས་རྒྱུད་ཐ་དད་པའོ། །
བསམ་པ་ལ་འདུ་ཤེས་མ་འཁྲུལ་ཞིང་། ཀུན་སློང་གསོད་པར་འདོད་པའི་བསམས་པའོ། །
སྦྱོར་བ་རང་ངམ་བསྐོས་པས་ལུས་ངག་ཏུ་གྲུབ་ཅིང་མ་འཁྱོགས་པར་རྩོམ་པའོ། །
མཐར་ཐུག་དེའི་རྐྱེན་གྱིས་རང་ཉིད་ཀྱི་སྔར་སྲོག་འགགས་པའོ། །
གཉིས་པ་གཞུང་དོན་ལ་སྦྱར་བ་ནི། སྲོག་བཅད་ནའོ། །
དེ་ལྟར་བསམས་པས་སོ། །
མིར་གྱུར་པའིའོ། །
དེ་ལྟར་འདུ་ཤེས་པས་སོ། །
གང་ཡང་རུང་བས་སོ་ཞེས་གསུངས་ཏེ། གང་ཞིག་བྱས་ན་སྲོག་གཅོད་པའི་ཕམ་པར་འགྱུར་ཞེ་ན། སྲོག་ནི་ཚེ་ཡིན་དྲོད་དང་ནི། །
རྣམ་ཤེས་རྟེན་གང་ཡིན་པའོ། །
ཞེས་པ་ལྟར་གྱི་སྲོག་གི་དབང་པོ་མ་འོངས་པ་སྐྱེ་བ་དགག་པའི་སྒོ་ནས་བཅད་ནའོ། །
ཁ་ཅིག་སྲོག་ནི་ལུས་ལ་རྣམ་ཤེས་འཇུག་པའི་རྟེན་རླུང་ཁྱད་པར་ཅན་ཡིན་གསུང་བ་མི་འཐད་དེ། རླུང་ནི་བེམས་པོ་ཡིན་ལ་སྲོག་ནི་ལྡན་མིན་འདུ་བྱེད་ཡིན་པའི་ཕྱིར། ཀུན་སློང་ནི་སྲོག་གཅོད་པ་དེ་ལྟར་བསམ་པས་སོ། །
གང་གི་ཞེ་ན་མིར་གྱུར་པའམ་མིར་ཆགས་པའིའོ། །
དེ་ལ་མིར་ཆགས་པ་ནི། དང་པོར་མེར་མེར་པོ་ཡིན་ཏེ། །
མེར་མེར་པོ་ལས་ནུར་ནུར་པོ། །
ནུར་ནུར་པོ་ལས་སྒོར་སྒོར་པོ། །
སྒོར་སྒོར་པོ་ལས་མཁྲང་འགྱུར་ཏེ། །
མཁྲང་ལས་རྐང་ལག་འགྱུས་པ་དང་། །
སྐྲ་སྤུ་སེན་པོ་རྣམས་དང་ནི། །
དབང་པོ་གཟུགས་ཅན་ལ་སོགས་པ། །
མཚོན་རྣམས་ཡོངས་སུ་རྫོགས་པར་འགྱུར། །
ཞེས་མངལ་གྱི་གནས་སྐབས་ལྔ་གསུངས་པའི་མཁྲང་འགྱུར་གྱི་བར་གྱི་གནས་སྐབས་བཞི་ལ་འཇོག་སྟེ། ལུས་དང་སྲོག་དང་ཡིད་ཀྱི་དབང་པོ་གསུམ་འདུས་པའོ། །
མིར་གྱུར་པ་ནི་རྐང་ལག་འགྱུས་པ་ལ་སོགས་པའི་མངལ་གྱི་གནས་སྐབས་ལྔ་པ་དང་། བཙས་པའི་གནས་སྐབས་ཀྱི་བྱིས་པ་དང་གཞོན་ནུ་དང་། དར་བབ་དང་། དར་ཡོལ་དང་། རྒན་པོའི་གནས་སྐབས་ལྔ་རྣམས་ཏེ་དབང་པོ་དྲུག་འདུས་པའོ། །
འདུ་ཤེས་ནི་མི་ལ་མི་དེ་ལྟར་འདུ་ཤེས་པ་སྟེ་འདུ་ཤེས་མ་འཁྲུལ་བའོ། །
སྦྱོར་བ་ཇི་ལྟ་བུས་ཞེ་ན། དུག་དང་མཚོན་ལ་སོགས་པ་གང་ཡང་རུང་བའི་སྦྱོར་བས་སོ། །
གསུམ་པ་དོགས་པ་གཅོད་པ་ལ་གཉིས་ཏེ། ཡུལ་ལ་དོགས་པ་གཅོད་པ་དང་། སྦྱོར་བ་ལ་དོགས་པ་གཅོད་པའོ། །
དང་པོ་ནི། འོ་ན་འགྲོ་བར་མཚུངས་པ་ལ་མི་བསད་ན་ཕམ་པ་དང་། མི་མིན་བསད་ན་སྦོམ་པོ་དང་། དུད་འགྲོ་བསད་ན་ལྟུང་བྱེད་དུ་འཚལ་བའི་རྒྱུ་མཚན་ཅི་ཡིན་ཞེ་ན། འགྲོ་བ་རབ་འབྲིང་ཐ་མ་གསུམ་གྱི་དབང་དུ་བྱས་པ་ཡིན་ཏེ། འོད་ལྡན་ལས། མི་རྣམས་ཁོ་ན་ལ་དཀོན་མཆོག་གསུམ་རྣམ་པར་འཇོག་པ་དང་། སྡོམ་པ་གསུམ་གནས་ལ། མི་མ་ཡིན་པ་རྣམས་ལ་ཡང་བསམ་གཏན་དང་ཟག་མེད་ཀྱི་སྡོམ་པ་གཉིས་གནས་ཤིང་། དུད་འགྲོ་རྣམས་ལ་སྡོམ་པ་མེད་པ་ཡིན་ཞེས་གསུངས་པས་མི་རྣམས་གཙོ་བོ་ཡིན། མི་མིན་རྣམས་འབྲིང་ཡིན། དུད་འགྲོ་རྣམས་ཐ་ཆད་པ་ཡིན་པས་ལྟུང་བ་ཐ་དད་པར་ཁོང་དུ་ཆུད་པར་བྱའོ་ཞེས་སོ། །

གཉིས་པ་ལ་གསུམ་སྟེ། སྦྱོར་བ་ཐ་མ་ལ་རྩོད་པ་སྤོང་བ་དང་། སྦྱོར་བ་དང་པོ་ལ་རྩོད་པ་སྤོང་བ་དང་། དགྲ་བཅོམ་པ་ཆོས་དགའི་འདོད་པ་བསྟན་པའོ། །
དང་པོ་ནི། གལ་ཏེ་མི་བཅུས་ཉིན་གཅིག་ལ་གསོད་པའི་སྦྱོར་བ་བྱས་ཏེ། དང་པོས་མི་དེ་ཞག་བཅུ་ནས་འཆི་བར་འགྱུར་བའི་མཚོན་བསྣུན། གཉིས་པས་ཞག་དགུ་ནས་འཆི་བར་འགྱུར་བའི་མཚོན་བསྣུན་པ་ནས། ཐ་མས་ད་ལྟ་རང་འཆི་བར་འགྱུར་བའི་མཚོན་བསྣུན་ན་བཅུ་ཆར་ལ་ཕམ་པ་བསྐྱེད་དམ་མི་བསྐྱེད། བསྐྱེད་ན་དེ་ཤི་བ་ཐ་མ་ཁོ་ན་ལ་སྣང་བ་འགལ་ལ་མི་བསྐྱེད་ན་བྱེ་བྲག་བཤད་པར། དགུ་པོ་དག་གིས་ཕམ་པའི་རྣམ་པར་རིག་བྱེད་མ་ཡིན་པ་གཟུང་ལ། བཅུ་པས་ནི་ཕམ་པའི་རྣམ་པར་རིག་བྱེད་དང་རྣམ་པར་རིག་བྱེད་མ་ཡིན་པ་ཡང་གཟུང་བ་ཡིན་ནོ། །
ཞེས་གསུངས་པ་དང་འགལ་ལོ་ཞེ་ན། འདིའི་ལན་ལ་འོད་ལྡན་དུ་འགལ་བ་མེད་དེ། བཅུ་ཚན་གྱི་ཡང་སྦྱོར་བ་མཐུན་པའི་ཕྱིར་དང་། འབྲས་བུ་གཅིག་པའི་ཕྱིར་རོ་ཞེས་གསུངས་ཏེ། དེའི་དོན་ལ་རྨ་ཚོ་ལ་སོགས་པ་སྦྱོར་བ་གྲོས་བྱས་གཅིག་པའི་དོན་ཡིན་གསུང་པ་མི་འཐད་དེ། བཅུ་པོ་རང་རང་གི་མཚོན་བསྣུན་པ་ལ་མི་ལྟོས་པར་འགྱུར་ཏེ། དམག་ལ་སོགས་པ་དོན་གཅིག་ཕྱིར་ཞེས་གསུངས་པའི་ཕྱིར། སློབ་དཔོན་རྒྱ་ན་རེ་ནུས་པའི་མཐུ་སྡོམ་པ་ཡིན་གསུང་པ་ལ། གཞན་དག་ན་རེ་སྦྱོར་བ་རེ་རེས་འཆི་ངེས་སུ་བྱས་པ་མ་ཡིན་པར་ཐལ། ཕྱི་མ་ཕྱི་མས་སྔ་མ་སྔ་མ་ལ་མ་ལྟོས་པར་འཆི་བར་ངེས་པ་དེ་མེད་པའི་ཕྱིར་ཞེས་གསུངས་སོ། །
རང་ལུགས་མི་བཅུ་པོ་རང་གི་སྟེང་ན་འཆི་ངེས་ཀྱི་སྦྱོར་བ་རེ་རེ་ཡོད་པས་སྦྱོར་བ་མཐུན་པའི་ཕྱིར་དང་། འབྲས་བུ་མི་དེ་ཤི་བར་གཅིག་པའི་ཕྱིར། ཐམས་ཅད་ལ་སྦྱོར་བ་དེས་ཤི་བ་ཡོད་པའི་ཕྱིར་ཞེས་པ་དམར་སྟོན་གསུང་པ་ནི་ལེགས་བཤད་དོ། །
འཆི་བའི་སྐད་ཅིག་མ་ཐ་མ་ལ་གསོད་པའི་སྦྱོར་བ་བྱས་པས་ནི་ཕམ་པར་མི་འགྱུར་ཏེ། འོད་ལྡན་དུ་དབུགས་རྒྱུ་བ་ཐ་མར་གྱུར་པ་ནི་འཇིག་པའི་གནས་སྐབས་ཉིད་ཡིན་པའི་ཕྱིར་ག་ལ་མཚུངས་ཞེས་གསུངས་སོ། །
གཉིས་པ་ནི། ཚེས་གཅིག་གི་ཉིན་ཚེས་བཅུ་ནས་འཆི་བར་འགྱུར་བའི་མཚོན་བསྣུན་པ་ནས་ཐ་མས་བཅུའི་ཉིན་ད་ལྟ་རང་འཆི་བར་འགྱུར་བའི་མཚོན་བསྣུན་ན་ཐམས་ཅད་ལ་ཕམ་པ་བསྐྱེད་དམ་མི་བསྐྱེད། བསྐྱེད་ན་དེ་ཤི་བའི་དང་པོ་ཁོ་ན་ལ་སྣང་བ་འགལ་ལ་མི་བསྐྱེད་ན་བྱེ་བྲག་བཤད་པ་དང་འགལ་ལོ་ཞེ་ན། ལན་སྔར་བཞིན་ནོ། གསུམ་པ་ནི། བཙུན་པ་ཆོས་དགའ་ན་རེ་ཡང་ཚེའི་སྐད་ཅིག་མ་གཅིག་ལུས་པ་ལ་ཡང་གསོད་པ་གང་ཡིན་པ་དེ་མཐར་འགྱུར་ལ། གཞན་རྣམས་ལ་ནི་སྦོམ་པོར་འགྱུར་ཞེས་ཟེར་རོ་ཞེས་འོད་ལྡན་ལས་གསུངས་སོ། །
བཞི་པ་གཞན་གྱི་དོན་འགྲུབ་པ་ལ་གནོད་པ་བརྫུན་དུ་སྨྲ་བའི་ཕམ་པ་ལ་སྤྱིའི་དོན་དང་། གཞུང་དང་སྦྱར་བ་གཉིས། དང་པོ་ལ། གླེང་གཞི་ནི་ཡུལ་ཡངས་པ་ཅན་དུ་གང་ཟག་ཉ་པའི་རིགས་ལས་རབ་ཏུ་བྱུང་བའི་དགེ་སློང་ལྔ་བརྒྱས་ཉོན་མོངས་པ་གྲགས་པ་འདོད་པས་ཀུན་ནས་བསླངས་ཏེ། ཉེས་པ་མིའི་ཆོས་བླ་མ་ཡང་དག་པ་མ་ཡིན་པར་སྨྲས་པ་ལ་བརྟེན་ནས་བསླབ་པའི་གཞི་འདི་བཅས་སོ། །
རྒྱུ་མཚན་ནི། མཐོང་ཆོས་ཀྱི་ཉེས་དམིགས་དང་རྣམ་སྨིན་གྱི་འབྲས་བུ་སྔར་དང་འདྲ། རྒྱུ་མཐུན་ལ་མྱོང་བ་རྒྱུ་མཐུན་སྐུར་བ་མང་བ་དང་། བྱེད་པ་རྒྱུ་མཐུན་བརྫུན་དུ་སྨྲ་བ་ལ་དགའ་བའོ། །
བདག་པོའི་འབྲས་བུ་ས་ཕྱོགས་དྲི་ང་བར་སྐྱེ་བའོ། །
བྱེད་རྒྱུ་ལ་ཐུན་མོང་གི་ཡན་ལག་སྔར་གྱི་སྟེང་དུ་བདག་ཉིད་མིའི་ཆོས་བླ་མ་དང་མི་ལྡན་པ། ཡུལ་གྱི་ཡན་ལག་ཐ་སྙད་ལྔ་ལྡན་ཏེ་རང་ལས་རྒྱུད་ཐ་དད་པའི་མི་སྨྲ་ཤེས་དོན་གོ་བ་ཤེས་པ་རང་བཞིན་དུ་གནས་པ་མ་ནིང་དང་མཚན་གཉིས་པ་མ་ཡིན་པ། དངོས་པོ་མིའི་ཆོས་བླ་མའི་མཚན་ཉིད་ཅན། བསམ་པ་ལ་གཉིས་ལས་འདུ་ཤེས་མ་འཁྲུལ་བ། ཀུན་སློང་འདུ་ཤེས་བསྒྱུར་བའི་དོན་ཅན་སྨྲ་བར་འདོད་པ། སྦྱོར་བ་ངག་མཚན་ཉིད་དྲུག་ལྡན་ཏེ་རང་གི་ཡིན་པ་དང་། ངག་ཡིན་པ་དང་བདག་ཉིད་དང་འབྲེལ་བ་དང་། བསམས་པའི་དོན་དང་། གསལ་པོར་དང་། མངོན་སུམ་དུ་སྨྲས་པའོ། །

མཐར་ཐུག་དེའི་རྐྱེན་གྱིས་དོན་གོ་བའོ། །
འདི་ལ་གནས་བརྟན་ཆེན་པོའི་གསུང་གིས་ཡུལ་གྱི་ཡན་ལག་ཐ་སྙད་ལྔ་ལྡན་མི་དགོས་ཏེ། བམ་ལྔ་ལས་མ་ནིང་དང་མཚན་གཉིས་པ་གང་ཡང་རུང་བ་ལ་ནི་ན་སྨད་པ་མེད་པ་དོ་ཞེས་གསུངས་པའི་ཕྱིར། གསལ་བར་སྨྲས་པ་དགོས་ཟེར་བ་ལ་ཡང་དཔྱད་པར་བྱའོ་ཞེས་གསུང་ངོ་། གཉིས་པ་གཞུང་དོན་ལ་སྦྱར་བ་ནི། འདུ་ཤེས་བསྒྱུར་ཏེ་བདག་ཉིད་མིའི་ཆོས་བླ་མ་དང་ལྡན་པ་ཉིད་དུ་སྨྲས་ནའོ་ཞེས་ཏེ། གང་ཞིག་བྱས་ན་སྨྲ་བའི་ཕམ་པར་འགྱུར་ཞེ་ན། བདེན་པའི་འདུ་ཤེས་བསྒྱུར་བ་སྟེ་སྦས་ཏེ་བརྫུན་པའི་འདུ་ཤེས་ཀྱིས་དགེ་སློང་རང་ཉིད་མིའི་ཆོས་བླ་མ་དང་མི་ལྡན་བཞིན་དུ་དེ་དང་ལྡན་ཞེས་སྨྲས་ན་བརྫུན་དུ་སྨྲ་བའི་ཕམ་པར་འགྱུར་རོ། །
མིའི་ཆོས་བླ་མ་གང་ཞེ་ན། འདོད་ཡོན་ལྔ་ནི་མི་རྣམས་ཀྱི་ཆོས་ཡིན་ལ་དེ་ལས་བླ་མའམ་གོང་མའམ་མཆོག་ཏུ་གྱུར་པས་ན་མིའི་ཆོས་བླ་མ་ཞེས་བྱའོ། །
ཡང་ན་མིའི་ཆོས་ནི་སྒྲིབ་པ་ལྔ་སྟེ་འདོད་པ་ལ་འདུན་པ་དང་། གནོད་སེམས་དང་། རྨུགས་པ་དང་གཉིད་གཅིག་ཏུ་བྱས་པ་དང་། རྒོད་འགྱོད་གཉིས་གཅིག་ཏུ་བྱས་པ་དང་། ཐེ་ཚོམ་སྟེ་ལྔ་ཡིན་ལ་དེ་དང་བྲལ་བས་ན་མིའི་ཆོས་བླ་མ་ཞེས་བྱའོ། །
ཡང་ན་མི་རྣམས་ཀྱི་བརྟེན་པར་བྱ་བའི་ཆོས་ཀྱང་ཡིན་ལ་བླ་མ་ཡང་ཡིན་པས་ན་མིའི་ཆོས་བླ་མ་ཞེས་བྱ་སྟེ། མདོར་ན་བསམ་གཏན་དང་པོའི་ཉེར་བསྡོགས་ཀྱིས་ཐོབ་པའི་དགེ་བའམ་དེ་ཐོབ་པ་སྔོན་དུ་འགྲོ་དགོས་པའི་ཡོན་ཏན་ཁྱད་པར་བ་ནི་མིའི་ཆོས་བླ་མ་ཡིན་ནོ། །
མི་ཆོས་བླ་མ་བརྗོད་པའི་ཚུལ་ལ་འབྲས་བུའི་སྒོ་ནས་དང་། ངོ་བོའི་དང་། ཁྱད་པར་གྱི་ཆོས་ཀྱི་དང་། གཞན་ལ་སྙད་བཏགས་པའི་དང་། ཉམས་པའི་དང་། ནོར་བའི་དང་། ཟུར་གྱི་དང་། ལུས་ཀྱི་སྒོ་ནས་བརྗོད་པ་དང་བརྒྱད་དུ་ཡོད་དེ་རྒྱས་པར་གཞུང་དོན་ལས་ཤེས་པར་བྱའོ།།  ༈  །།གཉིས་པ་གསོ་བ་དགེ་འདུན་ལ་རག་ལས་པ་དགེ་འདུན་ལྷག་མའི་སྡེ་ལ་གཉིས་ཏེ་དངོས་དང་། མ་ངེས་པའི་སྡེ་བཤད་པའོ། །
དང་པོ་ལ་སྡོམ་ནི། ཁུ་བ་འཛིན་དང་འཁྲིག་ཚིག་བསྙེན་བཀུར་སྨྱན། །
ཁང་པ་ཁང་ཆེན་དང་ནི་གཞི་མེད་དང་། །
བག་ཙམ་དགེ་འདུན་དབེན་དང་དེའི་རྗེས་ཕྱོགས། །
ཁྱིམ་སུན་འབྱིན་དང་བཀའ་བློ་མི་བདེ་བའོ། །
ཞེས་ཏེ། བཅུ་གསུམ་ཡོད་པ་བསྡུ་ན། དངོས་པོ་ལས་གྱུར་པ་དང་། བསྒོ་བ་ལས་གྱུར་པ་གཉིས། དང་པོ་ལ་གཉིས་ཏེ། འདོད་པ་ལས་གྱུར་པ་དང་། གནོད་པ་ལས་གྱུར་པའོ། །
དང་པོ་ལ་གཉིས་ཏེ། རང་འདོད་པ་བསྟེན་པ་དང་། གཞན་འདོད་པ་བསྟེན་དུ་འཇུག་པ་ལས་གྱུར་པ་གཉིས། དང་པོ་ལ་གཉིས་ཏེ། རེག་བྱའི་བདེ་བ་ལས་གྱུར་པ་དང་། སྨྲ་བའི་བདེ་བ་ལས་གྱུར་པའོ། དང་པོ་ལ་གཉིས་ཏེ། རང་གི་ལུས་ཀྱི་རེག་བྱའི་བདེ་བ་ལས་གྱུར་པ་དང་། གཞན་གྱི་ལུས་ཀྱི་རིག་བྱའི་བདེ་བ་ལས་གྱུར་པའོ། །
དང་པོ་ནི། འབྱིན་པའི་དགེ་འདུན་ལྷག་མ་སྟེ་འདི་ལ་གླེང་གཞི་རྒྱུ་མཚན་བྱེད་རྒྱུ་དང་གསུམ། དང་པོ་ནི། ཡུལ་མཉན་ཡོད་དུ་གང་ཟག་འཆར་ཀས་ཉོན་མོངས་པ་འདོད་ཆགས་ཀྱིས་ཉེས་པ་རང་གི་ཁུ་བ་བྱུང་བ་ལ་བརྟེན་ནས་བསླབ་པའི་གཞི་འདི་བཅས་སོ། །
གཉིས་པ་ནི། རང་གི་ལུས་ལ་གནོད་པ་དང་ཕམ་པ་དང་པོའི་རྒྱུར་འགྱུར་བའོ། །
གསུམ་པ་ལ་བཞི་ལས་གཞིའི་ཡན་ལག་གང་དབྱུང་བར་བྱ་བ་རང་གི་ཁུ་བ་ཡིན་པ་དང་པོའི་གནས་ན་གནས་པ་ཐ་སྙད་དུ་བྱར་ཡོད་པའི་ཚད་དུ་ལོངས་པའོ། །
གང་ལས་དབྱུང་བ་ནི་སྐྱེས་པའི་ཡན་ལག་གི་རྣམ་པ་ཡིན་པ། གང་གིས་འབྱིན་པ་ནི་སེམས་ཅན་དུ་བགྲང་བ་དང་དེའི་རྣམ་པར་གནས་པའོ། །

གཉིས་པ་ཀུན་སློང་ཁུ་བ་ཕྱུང་བའི་འདུན་པ་རྒྱུན་ལྡན། གསུམ་པ་སྦྱོར་བ་ནི་རེག་ཅིང་རྩལ་བར་ཞུགས་པའོ། །
བཞི་པ་མཐར་ཐུག་ནི་ཁུ་བ་སྦུབས་སུ་འོང་ཞིང་བདེ་བ་མྱོང་བའོ། །
གཉིས་པ་ནི། འཛིན་དང་ཞེས་པ་རེག་པའི་དགེ་འདུན་ལྷག་མ་སྟེ། འདི་ལ་གསུམ་ལས་གླེང་གཞི་ཡུལ་མཉན་ཡོད་དུ། གང་ཟག་འཆར་ཀས་ཉོན་མོངས་པ་འདོད་ཆགས་ཀྱིས། ཉེས་པ་བུད་མེད་ཀྱི་ལུས་ལ་རེག་པ་ལ་བརྟེན་ནས་བསླབ་པའི་གཞི་འདི་བཅས་སོ། །
གཉིས་པ་རྒྱུ་མཚན་ནི། བདག་ཉིད་ཉོན་མོངས་པའི་བསམ་པ་སྐྱེ་བ་དང་། ཕམ་པ་དང་པོའི་རྒྱུར་འགྱུར་བ་དང་། གཞན་མ་དད་པ་ལ་སོགས་པའི་རྒྱུར་འགྱུར་བའོ། །
གསུམ་པ་བྱེད་རྒྱུ་ལ་བཞི་ལས། ཡུལ་ནི་མིའི་བུད་མེད་ཤེས་པ་རང་བཞིན་དུ་གནས་པ་མཚན་དོན་བྱེད་ནུས་པ། ལུས་བསྟེན་རུང་མ་ཉམས་པའི་རྨའི་སྒོ་གསུམ་ལས་གཞན་པའི་ལུས་དངོས་སམ་སྐྲའམ་དེ་དང་འབྲེལ་བའི་གོས་ཡིན་པའོ། །
རེག་བྱེད་ནི་རང་གི་ལུས་མ་ཉམས་པ། ཟག་བྱེད་ལས་གཞན་པ་མིག་ནས་པུས་མོའི་བར་གང་ཡང་རུང་བ་ཡིན་པའོ། །
བསམ་པ་ལ་གཉིས་ལས་འདུ་ཤེས་འདྲ། ཀུན་སློང་རེག་པ་ལས་བྱུང་བའི་བདེ་བ་ཉམས་སུ་མྱོང་བར་འདོད་པའི་འདུན་པ་ཀུན་ཏུ་འདོད་ཆགས་དང་ལྡན་པའོ། །
སྦྱོར་བ་རེག་པར་རྩོམ་པ། མཐར་ཐུག་རེག་པ་ལས་བྱུང་བའི་བདེ་བ་ཉམས་སུ་མྱོང་བའོ། །
གཉིས་པ་སྨྲ་བའི་བདེ་བ་ལས་རྒྱུར་པ་ལས་གཉིས་ཏེ་འཁྲིག་ཚིག་སྨྲ་བ་དང་། བསྙེན་བཀུར་བསྔགས་པའོ། །
དང་པོ་ལ་གསུམ་ལས་གླེང་གཞི་གསུམ་སྔ་མ་དང་འདྲ། ཉེས་པ་འཁྲིག་ཚིག་སྨྲས་པའོ། །
རྒྱུ་མཚན་སྔ་མ་དང་འདྲ། ཡན་ལག་ལ་བཞི་ལས་གཞིའི་ཡན་ལག་ལ་ཡུལ་མིའི་བུད་མེད། མཚན་དོན་བྱེད་ནུས་ཐ་སྙད་བཞི་དང་ལྡན་པ། རྫུ་འཕྲུལ་མ་ཐོབ་པའོ། །
གང་བརྗོད་པའི་དངོས་པོ་ནི་ཡུལ་དེར་འཁྲིག་པར་གྲགས་པའོ། །
ཀུན་སློང་འཁྲིག་ཚིག་སྨྲས་པ་ལས་བྱུང་བའི་བདེ་བ་ཉམས་སུ་མྱོང་བར་འདོད་པའི་འདུན་པ་ཀུན་ཏུ་འདོད་ཆགས་དང་ལྡན་པའོ། །
སྦྱོར་བ་ངག་དྲུག་ལྡན། མཐར་ཐུག་ཡུལ་དེས་དོན་གོ་བའོ། །
གཉིས་པ་ལ་གླེང་གཞི་ནི་ཡུལ་མཉན་ཡོད་དུ། གང་ཟག་འཆར་ཀས་ཉོན་མོངས་པ་འདོད་ཆགས་ཀྱིས། ཉེས་པ་རྒྱལ་བྱེད་ཚལ་བསྐོར་བའི་བུད་མེད་ལ་ང་ལྟ་བུ་ཚུལ་ཁྲིམས་དང་ལྡན་པ་ལ་འཁྲིག་པའི་བསྙེན་བཀུར་བྱས་ན་བསྙེན་བཀུར་རྣམས་ཀྱི་མཆོག་ཡིན་ནོ་ཞེས་སྨྲས་པ་ལ་བརྟེན་ནས་འདི་བཅས་སོ། །
རྒྱུ་མཚན་དང་། སྦྱོར་བ་དང་། མཐར་ཐུག་ནི་སྔར་དང་འདྲ་ལ། ཀུན་སློང་ནི་བསྙེན་བཀུར་བསྔགས་པ་ལས་བྱུང་བའི་བདེ་བ་ཉམས་སུ་མྱོང་བར་འདོད་པའི་འདུན་པ་ཀུན་ཏུ་ཆགས་པ་དང་ལྡན་པའོ། །
གཉིས་པ་གཞན་འདོད་པ་བསྟེན་དུ་བཅུག་པ་ལས་གྱུར་བ་ནི་སྨྱན་བྱེད་ལྷག་མ་སྟེ། གླེང་གཞི་ནི་ཡུལ་མཉན་ཡོད་དུ། གང་ཟག་དྲུག་སྡེས་ཉོན་མོངས་པ་འདོད་ཆགས་ཀྱིས། ཉེས་པ་སྨྱན་བྱས་པ་ལ་བརྟེན་ནས་འདི་བཅས་སོ། །
བྱེད་རྒྱུ་ལ་བཞི་ལས་ཡུལ་སྤྲད་བྱ་མཚན་དོན་བྱེད་ནུས་པ། ཐ་སྙད་བཞི་དང་ལྡན་པ། ལུས་བསྟེན་དུ་རུང་བ། མི་མཐུན་པར་གནས་པ། བདག་ཉིད་ལས་རྒྱུད་ཐ་དད་པའོ། །
བདག་པོ་ལྟ་བུ་ལ་སྨྱན་བྱེད་ན་དེ་གཉིས་ཐ་སྙད་ལྔ་དང་ལྡན་པའོ། །
བསམ་པ་ལ་འདུ་ཤེས་མ་འཁྲུལ་ཞིང་སྤྲད་བྱ་མི་མཐུན་པར་མཐུན་པར་བསྒྲུབ་པའི་ཆེད་དུ་ཕྲིན་གྱི་སྦྱོར་བ་ལན་གསུམ་བྱེད་པར་འདོད་པ། སྦྱོར་བ་རང་ངམ་བསྐོས་པས་ཕྲིན་ལན་གསུམ་བྱེད་པའོ། མཐར་ཐུག་དེ་གཉིས་ཀྱི་བསྟེན་བྱ་བསྟེན་བྱེད་ཕྲད་པའི་ཚེ་སྨྱན་བྱེད་པའི་ལྷག་མར་འགྱུར་རོ། །
ཁ་ཅིག་འདིའི་གཞིའི་ཡན་ལག་ལ་སྐྱེས་པ་དང་བུད་མེད་དགོས་ཞེས་པ་མི་འཐད་དེ། སྐྱེས་པ་ནང་གི་སྨྱན་བྱས་པས་སྨྱན་བྱེད་ལྷག་མ་བསྐྱེད་པ་ཡིན་པའི་ཕྱིར་ཏེ། འགྲེལ་ཆུང་ལས། སྐྱེས་པ་ནང་གི་སྨྱན་བྱེད་ན་སྡིག་པ་ཤིན་ཏུ་ཆེ་བའི་ཕྱིར་ལྷག་མ་ཉིད་དུ་འགྱུར་ཞེས་གསུངས་པའི་ཕྱིར་དང་། སྐྱེས་པ་ནང་གི་སྨྱན་བྱས་པས་ལྷག་མ་མི་བསྐྱེད་ན་བུད་མེད་སྤྱིས་བསྐྱེད་ཀྱི་ལྟུང་བའི་སྐབས་སུ་སྨྱན་བྱེད་པ་ནི་མ་གཏོགས་པ་ཞེས་སྨོས་རིགས་པ་ལས་མ་སྨོས་པའི་ཕྱིར་རོ། །

གཉིས་པ་གནོད་པ་ལས་གྱུར་པ་ལ་གཉིས་ཏེ། སེམས་ཅན་སྤྱི་ལ་གནོད་པ་དང་། བྱེ་བྲག་ཏུ་བསྙེན་པར་རྫོགས་པ་ལ་གནོད་པ་གཉིས་ལས། དང་པོ་ལ་གཉིས་ཏེ། ཁང་པ་ཁང་ཆེན་གྱི་ལྷག་མའོ། །
དང་པོ་ལ་གླེང་གཞི་ནི་ཡུལ་མཉན་ཡོད་དུ། གང་ཟག་དགེ་སློང་རབ་ཏུ་མང་པོས་ཉོན་མོངས་པ་འདོད་ཞེན་གྱིས། ཉེས་པ་ཁང་པ་བརྩིགས་པ་ལ་བརྟེན་ནས། ཁང་པའི་ལྷག་མ་འདི་བཅས་སོ། །
རྒྱུ་མཚན་ནི། སྲོག་ཆགས་ལ་གནོད་པ་དང་། འཐབ་རྩོད་དུ་འགྱུར་བ་དང་གནས་ཚེ་ཐུང་བ་དང་། རང་གི་བསམ་གཏན་དང་གློག་པ་ལ་གནོད་པ་སོགས་སོ། །
བྱེད་རྒྱུ་ལ་གཞིའི་ཡན་ལག་ས་གཞི་དང་ཡོ་བྱད་གཞན་ལས་བཙལ་བའམ་དེ་གནང་བ་གཞི་མ་དག་པ་དང་མ་བསྟན་པའོ། །
གང་རྩིག་པར་བྱ་བ་ནི་གཅིག་གི་ཆེད་ཡིན་པ་ཚད་ལས་ལྷག་པ། སྤྱོད་ལམ་བཞི་ཤོང་བ། སྔར་གཞན་གྱིས་བརྩམས་པ་མ་ཡིན་པའོ། །
དེ་ལ་ཚད་ནི་འཇལ་བྱེད་ཀྱི་ཁྲུ་ཕྱེད་དང་དོ་ལ་བདེ་བར་གཤེགས་པའི་མཐོ་གང་ཡིན་པས་ནང་རོལ་གྱི་སྲིད་དུ་བདེ་བར་གཤེགས་པའི་མཐོ་བཅུ་གཉིས་ཏེ། འཇལ་བྱེད་ཀྱི་ཁྲུ་བཅོ་བརྒྱད་དང་། ཞེང་དུ་བདེ་བར་གཤེགས་པའི་མཐོ་བདུན་ཏེ་འཇལ་བྱེད་ཀྱི་ཁྲུ་ཕྱེད་དང་བཅུ་གཅིག་གོ །སྤྱོད་ལམ་བཞི་ཤོང་བ་ནི་འདུག་པའི་གནས་ལ་སྐྱིལ་ཀྲུང་དོག་པ་མེད་པ་དང་། འགྲེང་བའི་ཚེ་མགོ་བོ་ཐོག་ལ་མི་རེག་པ་དང་། འཆག་པའི་གནས་ལ་གོམ་པ་གསུམ་འདོར་དུ་ཡོད་པ་དང་། ཉལ་བའི་གནས་ལ་རྐང་ལག་བརྐྱངས་ཏེ་ཉལ་དུ་རུང་བའོ། །
བསམ་པའི་ཡན་ལག་ལ་འདུ་ཤེས་མ་འཁྲུལ་ཞིང་ཀུན་སློང་རྩིག་འདོད་རྒྱུན་མ་ཆད་པ། སྦྱོར་བ་རང་ངམ་གཞན་ལ་བཅོལ་བས་རྩིག་པར་ཞུགས་པ། མཐར་ཐུག་ཕལ་ཆེར་བསྐོར་བ་དང་ཕལ་ཆེར་བཀབ་པ་ན་ལྷག་མར་འགྱུར་རོ། །
གཉིས་པ་ཁང་ཆེན་ལ་གླེང་གཞི་ནི། ཡུལ་ཀོའུ་ཤམྦཱིར་གང་ཟག་དྲུག་སྡེས། ཉོན་མོངས་པ་མི་བཟོད་པས། ཉེས་པ་གཙུག་ལག་ཁང་བརྩིགས་པ་ལ་བརྟེན་ནས་འདི་བཅས་སོ། །
རྒྱུ་མཚན་འདྲ། བྱེད་རྒྱུ་ཕལ་ཆེར་སྔ་མ་དང་འདྲ་བ་ལ་ས་གཞི་དང་ཡོ་བྱད་གཞན་ལ་བཙལ་བ་ཞེས་པ་དང་། ཚད་ལྷག་ཞེས་པ་དང་། གཅིག་ཆེད་དུ་ཞེས་པ་གསུམ་པོ་དེ་མི་སྦྱོར་ལ། ཚོགས་ཆེད་དུ་ཞེས་པའམ་བཞི་ཡན་ཆད་ཀྱིས་ཆེད་དུ་ཞེས་པ་སྦྱོར་རོ། །
ཁ་ཅིག་ཁང་ཆེན་གྱི་ལྷག་མ་བསྐྱེད་པ་ལ་དཀོན་མཆོག་གསུམ་པོ་གང་རུང་གི་ཆེད་བརྩིག་པ། དངོས་གྱི་བདག་པོ་ཁྱིམ་པ་ཡིན་པ་དགོས་ཏེ། རྣམ་འབྱེད་ལས་ཆེན་པོ་ཞེས་བྱ་བ་ནི་སྦྱིན་པར་བྱ་བའི་ཆོས་ཀྱིས་ཡིན་གྱི་ཚད་ཀྱིས་ནི་མ་ཡིན་ནོ་ཞེས་དང་འོད་ལྡན་ལས་ཁང་པ་དང་ལྷ་ཁང་དུ་གཏོགས་པ་ཞེས་གསུངས་པའི་ཕྱིར་ཞེས་པ་མི་འཐད་དེ། མདོ་རྩ་འདིར་ཁང་ཆེན་གྱི་ཡན་ལག་ཚང་བ་མ་བསྟན་པར་ཐལ། དཀོན་མཆོག་གསུམ་པོ་གང་རུང་གི་ཆེད་དུ་རྩིག་པ་ཡན་ལག་ཏུ་དགོས་པ་གང་ཞིག དེ་འདིར་མ་བསྟན་པའི་ཕྱིར། ལུང་གི་དོན་ནི། ཆེན་པོ་དང་མང་པོ་ཞེས་པ་ནི་འགྱུར་ཁྱད་ཡིན་པས་ཆེད་དུ་བྱ་བ་མང་པོའི་ཆེད་དུ་ཞེས་པའི་དོན་དང་། ལྷ་ཁང་ཞེས་པའི་ལྷའི་སྒྲ་དེ་དགེ་འདུན་ལ་ཡང་འཇུག་ལ། སཾ་གྷ་ཞེས་པའི་སྒྲ་དགེ་འདུན་དང་ཚོགས་གཉིས་ཀ་ལ་འཇུག་པས་བོད་དུ་དགེ་བདུན་དང་ཚོགས་གཉིས་ཀ་ལ་བསྒྱུར་བ་མང་པོ་ཡོད་པའི་ཕྱིར། དེས་ན་འདིར་ཚོགས་ཞེས་པ་ནི་ཁྱིམ་པའམ་རབ་བྱུང་ཡིན་ཀྱང་རུང་སྟེ་བཞི་ཡན་ཆད་འདུས་པ་ལ་ཚོགས་ཞེས་བྱ་བར་ཤེས་པར་བྱའོ། །
གཉིས་པ་ལ་གཞི་མེད་ཀྱི་སྐུར་འདེབས་དང་། བག་ཙམ་གི་སྐུར་འདེབས་ཀྱི་དགེ་འདུན་ལྷག་མ་གཉིས། དང་པོ་ལ་གླེང་གཞི་ནི་ཡུལ་རྒྱལ་པོའི་ཁབ་ཏུ། གང་ཟག་མཛའ་བོ་དང་ས་ལས་སྐྱེས་གཉིས་ཀྱིས། ཉོན་མོངས་པ་མི་བཟད་པས་ཀུན་ནས་བསླངས་ཏེ། ཉེས་པ་མཐོང་ཐོས་དོགས་པའི་གཞི་མེད་བཞིན་དུ་གྱད་བུ་ནོར་ལ་མི་ཚངས་སྤྱོད་བྱས་སོ་ཞེས་སྐུར་པ་བཏབ་པ་ལ་བརྟེན་ནས་འདི་བཅས་སོ། །

རྒྱུ་མཚན་ནི་སྐུར་འདེབས་ཀྱི་ཚིག་བདེན་པར་བཟུང་ན་ཡུལ་དེ་ལ་གནོད་པ་དང་། བདེན་པར་མ་བཟུང་ན་ཡང་སྐུར་འདེབས་མཁན་དུ་འཛིན་པ་དང་། ལྷ་དང་བཅས་པའི་འཇིག་རྟེན་གྱིས་སྤོང་བ་དང་། ངན་སོང་དུ་སྐྱེ་བར་འགྱུར་ཏེ། ཡང་དག་སྡོམ་དང་དཀའ་ཐུབ་ཅན། །
དྲང་སྲོང་རྣམས་ལ་སྐུར་འདེབས་པ། །
དེ་དག་སྤྱི་འུ་ཚུགས་སུ་ནི། །
དམྱལ་བ་ཁོ་ནར་འགྲོ་བར་འགྱུར། །
ཞེས་གསུངས་སོ། །
བྱེད་རྒྱུ་ལ་བཞི་ལས་གཞིའི་ཡན་ལག་ནི་ཡུལ་བསྙེན་པར་རྫོགས་པའི་སྡོམ་པ་དང་ལྡན་པ་དང་། ཐ་སྙད་གསུམ་དང་ལྡན་པ། རང་ལས་རྒྱུད་ཐ་དད་པའོ། །
གོ་བྱའི་ཡུལ་ཐ་སྙད་ལྔ་དང་ལྡན་ཞིང་རང་ལས་རྒྱུད་ཐ་དད་པའོ། །
དངོས་པོ་ནི་ཕམ་པ་བཞིའམ་བརྒྱད་ལས་གང་ཡང་རུང་བ། བསམ་པ་འདུ་ཤེས་མ་འཁྲུལ་ཞིང་ཀུན་སློང་འདུ་ཤེས་བསྒྱུར་བའི་དོན་ཅན། ཉམས་པར་འདུན་པས་སྐུར་བར་འདོད་པ། སྦྱོར་བ་དེའི་མིང་གིས་ངག་མཚན་ཉིད་བཞི་ལྡན་གྱིས་སྐུར་བ་བཏབ་པའོ། །
ངག་མཚན་ཉིད་དྲུག་ལྡན་མི་དགོས་ཏེ། བམ་ལྔར་བརྡ་ཕྲད་པའི་ཐབས་མངོན་སུམ་མམ། བརྒྱུད་པའམ་ཕྲིན་དང་སྤྲིང་ཡིག་དང་བརྡ་ལ་སོགས་པས་གོ་བར་བྱེད་པ་གང་ཡང་རུང་བ་ལ་ན་སྨད་པ་མེད་དོ། །
ཞེས་གསུངས་པའི་ཕྱིར། མཐར་ཐུག་གང་ལ་སྨྲ་བའི་ཡུལ་དེས་དོན་གོ་བའོ། །
གཉིས་པ་བག་ཙམ་ལ་གླེང་གཞི་གསུམ་འདྲ་བ་ལ། ཉེས་པ་གྱད་བུ་ནོར་དང་ཨུ་ཏྤལའི་མདོག་ཅན་དང་མི་ཚངས་པར་སྤྱོད་པ་མཐོང་ཞེས་པ་ལྟ་བུ་གཞན་གྱི་ཆ་དང་མི་མཐུན་པ་དང་མཐུན་པས་སྐུར་བའོ། །
རྒྱུ་མཚན་སོགས་འདྲ་ལ་སྦྱོར་བ་མིང་ནས་སྨོས་ཤིང་གཞན་ལ་སྨོས་པའི་ཚིག་མི་གསལ་བ་མཚན་ཉིད་དྲུག་ལྡན། མཐར་ཐུག་དོན་གོ་བའོ། །
འདི་དང་གཞི་མེད་ཀྱི་ཁྱད་པར་ནི་སྐུར་འདེབས་གཞིར་བྱས་པ་ལ་སྔ་མས་བྱེད་པ་པོ་དང་བྱ་བ་སྦྱར་ནས་གསལ་བར་སྨོས་པ་ཡིན་ལ། འདིར་ནི་བྱ་བྱེད་མ་སྦྱར་བར་མི་གསལ་བར་སྨོས་པའོ། །
གཉིས་པ་བསྒོ་བ་ལས་གྱུར་པ་ལ་གཉིས་ཏེ། བསྒོ་གྱུར་ཐུན་མོང་བ་དང་། ཐུན་མོང་མ་ཡིན་པའོ། །
དང་པོ་ནི། བཟློག་པའི་ཚུལ་གྱིས་མི་གཏོང་བར་རྗེས་སུ་བསྒྲུབ་པའི་རང་བཞིན་ནི་རྗེས་སུ་མཐུན་ནོ། །
གསོལ་བ་ནི་བཟློག་པ་དང་འདྲ་བ་ཉིད་དོ། །
ཚིག་གི་སྐད་ཅིག་མ་གཅིག་ཉིད་དོ། །
བཟླས་པ་ནི་ཐ་དད་པ་ཉིད་དོ། །
མཇུག་སྡུད་པ་ནི་མ་ཡིན་ནོ། །
བསྐྲད་པ་དང་གླེང་བ་དང་དྲན་པར་མ་བྱས་པ་ནི་དེའིའོ། །
དེ་ལ་ནི་བསྒོ་བར་མི་བྱ་བ་ཉིད་དོ། །
དེ་དག་ལ་བཞམ་པ་དང་ལས་ཀྱི་མི་བསྒོ་བར་མི་བྱའོ། །
དེའི་མཐའ་ལ་མི་གཏོང་ནའོ་ཞེས་གསུངས་ཏེ། འདི་ལ་དགོས་དོན་དང་། ཚིག་དོན་གཉིས་ལས། དང་པོ་ནི། བསྒོ་གྱུར་བཞིའི་ཐུན་མོང་གི་མདོ་འདི་གསུངས་པ་ལ་དགོས་པ་ཅི་ཡོད་ཅེ་ན། འདི་ལ་དགོས་པ་ཡོད་དེ་སྒོ་བ་ལས་གྱུར་བའི་ལྟུང་བ་འདི་དག་རྐྱེན་བཟློག་པ་ལ་ལྟོས་པ་དང་། བཟློག་ཚུལ་མཚུངས་པ་དག་འདིར་བསྡུས་ཏེ་བསྟན་པས་ཚིག་ཚེགས་ཆུང་བ་དང་། དེའི་དོན་བདེ་བླག་ཏུ་རྟོགས་པར་འགྱུར་བ་ཡིན་པའི་ཕྱིར་རོ། །
གཉིས་པ་ནི། བསྒོ་གྱུར་གྱི་ལྟུང་བ་རྣམས་ཚུལ་ཇི་ལྟར་བསྐྱེད་ཅེ་ན། དགེ་འདུན་གྱི་དབྱེན་ལ་སོགས་པ་ལ་འཇུག་པ་ན་བཞམ་སྟེ་བསྒོ་བ་ལ་སོགས་པ་བཟློག་ཚུལ་ལྔའི་ཚུལ་གྱིས་བཟློག་ཀྱང་མི་གཏོང་བ་སྟེ་ཉེས་སྤྱོད་དེ་མི་སྤོང་བར་ལུས་ངག་གི་རྗེས་སུ་བསྒྲུབ་པའམ་ཅང་མི་སྨྲ་བའི་རང་བཞིན་གང་ཡིན་པ་དེ་ནི་བསྒོ་གྱུར་གྱི་ལྟུང་བ་བསྐྱེད་པར་རྗེས་སུ་མཐུན་ཏེ། བཟློག་པའི་གྲངས་ཇི་སྙེད་པའི་ལྟུང་བ་ཡང་དེ་སྙེད་བཟློག་པ་སྦྱོར་བར་གྱུར་བ་ན་ལྟུང་བ་ཡང་སྦྱོར་བ། བཟློག་པ་མཐར་ཐུག་པ་ན་ལྟུང་བ་ཡང་མཐར་ཐུག བཟློག་པ་གཅིག་ཏུ་གྱུར་པ་ན་ལྟུང་བ་ཡང་གཅིག་ཏུ་འགྱུར་བའི་ཕྱིར། གསོལ་བ་ནི་བཟློག་བྱེད་དངོས་མ་ཡིན་པས་གསོལ་བའི་མཐའ་ལ་མ་བཏང་བ་ལ་བསྒོ་གྱུར་གྱི་ལྟུང་བ་མི་སྐྱེད་དམ་ཞེ་ན། འདྲ་བ་ཉིད་དོ་ཞེས་པ་བཤད་པའི་གཞིར་གཞག གང་འདྲ་ན་དབྱེན་ལ་སོགས་པ་བཟློག་དོན་དུ་བྱས་པའི་གསོལ་བ་ནི་འདྲ། གང་དང་འདྲ་ན་དབྱེན་སོགས་བཟློག་དོན་དུ་བྱས་པའི་བརྗོད་པ་དང་པོ་དང་འདྲ། གང་ལ་འདྲ་ན་བསྒོ་གྱུར་གྱི་ལྟུང་བ་བསྐྱེད་པ་ལ་འདྲ། ཇི་ལྟར་འདྲ་ན་བརྗོད་པ་དང་པོའི་མཐའ་ལ་མ་བཏང་བ་ལ་སྦོམ་པོ་བསྐྱེད་པ་བཞིན་དུ་གསོལ་བའི་མཐའ་ལ་མ་བཏང་ན་སྦོམ་པོ་བསྐྱེད་པར་འདྲ། གསོལ་བ་དེ་ལ་ཚིག་སྐད་ཅིག་སྔ་ཕྱི་དུ་མ་ཡོད་པས་ལྟུང་བ་ཐ་དད་བསྐྱེད་དམ་ཞེ་ན། གསོལ་བའི་ཚིག་གི་སྐད་ཅིག་མ་རྣམས་ནི་ལྟུང་བ་གཅིག་སྐྱེད་པར་བྱེད་པ་ཡིན་ནོ། །

བརྗོད་པ་ནི་ཡང་ནས་ཡང་དུ་བསྐྱར་བ་ཡིན་པས་ལྟུང་བ་གཅིག་ཁོ་ན་བསྐྱེད་དམ་ཞེ་ན། བཟླས་པ་སྟེ་བརྗོད་པ་རྣམས་ནི་ལྟུང་བ་ཐ་དད་བསྐྱེད་པའི་བྱེད་པ་པོ་ཉིད་ཡིན་ནོ། །
བརྗོད་པ་གསུམ་པོའི་མཇུག་སྡུད་དེ་བརྗོད་པ་གསུམ་ལས་ལོགས་སུ་ལྟུང་བ་སྐྱེད་བྱེད་ཡིན་ནམ་ཞེ་ན། བརྗོད་པ་གསུམ་པོའི་མཇུག་སྡུད་པ་ནི་ལྟུང་བ་བསྐྱེད་པའི་བྱེད་པ་པོ་མ་ཡིན་ཏེ་ལས་བྱས་ཟིན་དགེ་འདུན་ལ་གོ་བར་བྱེད་པ་ཙམ་ཡིན་པའི་ཕྱིར། བཞམ་བསྒོའི་འོག་ཏུ་སྔ་རོལ་ཏུ་དབྱེན་ལ་སོགས་པ་རྩོམ་པ་ལ་འཇུག་པ་དེ་ལ་ལྟུང་བ་ཅིར་འགྱུར་ཞེ་ན། བཞམ་བསྒོ་བྱས་པ་ཕྱིན་ཆད་དབྱེན་ལ་སོགས་པ་བརྩམ་པ་ལ་འཇུག་པ་ནི་སྦྱོར་པ་ཉིད་ཡིན་པས་སྦོམ་པོར་འགྱུར་རོ། །
དེར་ངེས་སམ་ཞེ་ན་ཁྱིམ་སུན་འབྱིན་པའི་དགེ་སློང་བསྐྲད་པ་ནན་ཏུར་མ་བྱས་པར་དགེ་འདུན་ལ་སྐུར་བ་འདེབས་པ་དང་། བཀའ་བློ་མི་བདེ་བའི་དགེ་སློང་ལྟུང་བ་གླེང་བ་དང་དྲན་པར་མ་བྱས་པར་དགེ་འདུན་ལ་ངག་མི་སྙན་པར་བརྗོད་པ་ནི་སྦྱོར་བ་དེའི་སྦྱོར་བ་ཡིན་པས་ཉེས་བྱས་སུ་འགྱུར་རོ། །
དེའི་ཤུགས་ལ་ཁྱིམ་སུན་འབྱིན་པ་བསྐྲད་པ་ནན་ཏུར་བྱས་ནས་དགེ་འདུན་ལ་སྐུར་བ་འདེབས་པ་དང་། བཀའ་བློ་མི་བདེ་བ་ལྟུང་བ་གླེང་དྲན་བྱས་ནས་དགེ་འདུན་ལ་ངག་མི་སྙན་པ་བརྗོད་པ་ལ་ནི་སྦོམ་པོར་འགྱུར་བར་བསྟན་ནོ། །
སྔ་མ་དེ་གཉིས་ལ་བཞམ་བསྒོ་བྱར་རུང་ངམ་ཞེ་ན། ཁྱིམ་སུན་འབྱིན་པ་བསྐྲད་པ་ནན་ཏུར་མ་བྱས་པར་དགེ་འདུན་ལ་སྐུར་བ་འདེབས་པ་དང་། བཀའ་བློ་མི་བདེ་བ་ལྟུང་བ་གླེང་དྲན་མ་བྱས་པར་དགེ་འདུན་ལ་ངག་མི་སྙན་པ་བརྗོད་པ་དེ་ལ་ནི་བཞམ་བསྒོ་མི་བྱ་སྟེ། གཞམ་བསྒོ་མ་རན་ཅིང་མི་ཆགས་པའི་ཕྱིར། དེ་ལྟར་བྱས་ནས་དགེ་འདུན་ལ་སྐུར་བ་འདེབས་པ་དང་ངག་མི་སྙན་པ་བརྗོད་པ་དེ་གཉིས་ལ་བཞམ་བསྒོ་ངེས་པར་བྱ་དགོས་སམ་ཞེ་ན། བསྐྲད་པ་ནན་ཏུར་དང་གླེང་དྲན་བྱས་པའི་རྗེས་སུ་དགེ་འདུན་ལ་དེ་ལྟར་བརྗོད་པ་དེ་དག་ལ་ཡིད་གཅུགས་པའི་གང་ཟག་གི་བཞམ་པ་དང་། དགེ་འདུན་གྱི་ལས་ཀྱི་མི་བསྒོ་བར་མི་བྱ་སྟེ་བསྒོ་རན་ཞིང་བསྒོ་བ་ཆགས་པའི་ཕྱིར། གང་གི་མཐའ་ལ་མི་གཏོང་བ་ལ་ལྷག་མར་འགྱུར་ཞེ་ན། བརྗོད་པ་གསུམ་པ་དེའི་མཐའ་ལ་མི་གཏོང་ན་དགེ་འདུན་ལྷག་མར་འགྱུར་རོ། །
རྒྱ་གར་བ་ཁ་ཅིག་བརྗོད་པ་གསུམ་མཇུག་སྡུད་དང་བཅས་པའི་མཐའ་ལ་མ་བཏང་ན་དགེ་འདུན་ལྷག་མར་འགྱུར་ཞེས་གསུང་ངོ་། །
ཁ་ཅིག་བསྒོ་གྱུར་གི་ལྟུང་བ་ལ་བཟློག་པ་ལྔའི་མཐའ་ལ་མ་བཏང་བའི་ལྟུང་བ་ལྔ་པོ་འདིར་ངེས་ཞེས་གསུང་བ་མི་འཐད་དེ། དབྱེན་རྩོམ་འཇུག་གི་སྦོམ་པོ་དེ་ལྔ་པོ་དེ་གང་གིས་ཀྱང་མ་བསྡུས་པའི་ཕྱིར། གཉིས་པ་ཐུན་མོང་མ་ཡིན་པ་ལ་བཞི་ཡོད་པ་ལས། དང་པོ་དགེ་འདུན་དབྱེན་གྱི་ལྷག་མ་ལ་གླེང་གཞི་ནི། ཡུལ་རྒྱལ་པོའི་ཁབ་ཏུ་གང་ཟག་ལྷས་བྱིན་གྱིས། ཉོན་མོངས་པ་རྙེད་བཀུར་འདོད་པས། ཉེས་པ་དགེ་འདུན་གྱི་དབྱེན་བྱས་ལ་བརྟེན་ནས་འདི་བཅས་སོ། །
རྒྱུ་མཚན་དགེ་འདུན་སྡེ་གཉིས་ལ་ཤིན་ཏུ་གནོད་པ་དང་། བསྐལ་པར་མནར་མེད་དུ་སྐྱེ་བ་ལ་སོགས་པའོ། །
བྱེད་རྒྱུ་ལ་བཞི་ལས་སྦྱོར་བ་རྩམ་པའི་གཞི་ནི་བདག་ཉིད་འཁོར་ལོའི་དབྱེན་གྱི་སྦྱོར་བ་མཚན་ཉིད་པ་ལ་ཞུགས་པ་ཡིན་པ། རྫོགས་པར་བྱེད་པའི་རྐྱེན་དགེ་འདུན་མཚན་ཉིད་པ་ལས་ངོ་བོ་ཉིད་ཆོས་དང་ལྡན་པ། བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་ཆོས་ལས་ཆོས་མ་ཡིན་པ་དབྱེ་བར་འདོད་པ། སྦྱོར་བ་འབྱེད་པར་རྩོམ་པ། མཐར་ཐུག་བརྗོད་པ་གསུམ་པའི་མཐའ་ལས་འདས་པའོ། །

སྤྱིར་དགེ་འདུན་གྱི་དབྱེན་དང་། དབྱེན་གྱི་མཚམས་མེད་དང་། དབྱེན་གྱི་ལྷག་མ་གསུམ་གསུངས་པ་ལ་ཁྱད་པར་ཡོད་དེ། དགེ་འདུན་དབྱེན་ངོ་བོ་ལྡན་མིན་འདུ་བྱེད་ལུང་མ་བསྟན་ཡིན་ཞིང་དགེ་འདུན་ཕྱོགས་གཉིས་ལ་ལྡན་པ་ཡིན་ཏེ། མཛོད་ལས། དགེ་འདུན་དབྱེན་ནི་མི་འཕྲོད་པའི། །
རང་བཞིན་ལྡན་པ་མ་ཡིན་ཆོས། །
ཉོན་མོངས་ཅན་མིན་ལུང་བསྟན་མིན། །
དེ་དང་དགེ་འདུན་ཡང་དག་ལྡན། །
ཞེས་གསུངས་སོ། །
དབྱེན་གྱི་མཚམས་མེད་ནི་མནར་མེད་དུ་འཕེན་པའི་མི་དགེ་བ་ཡིན་ཞིང་། དབྱེན་གྱི་ལྷག་མ་ནི་བཅས་པ་ལས་འདས་པའི་ལྟུང་བའི་དངོས་གཞི་ཡིན་ལ། དེ་གཉིས་ནི་བྱེད་པ་པོའི་གང་ཟག་ལ་ལྡན་པ་ཡིན་ཏེ། དེ་ལ་ཁ་ན་མ་ཐོ་བ་བརྫུན། དེ་དང་འབྱེད་པོ་ཡང་དག་ལྡན། །
ཞེས་གསུངས་པའི་ཕྱིར། ལས་དང་པོ་པ་ལ་འབྱུང་མི་འབྱུང་གི་ཁྱད་པར་ཡང་ཡོད་དེ། ལྷས་བྱིན་ལ་དགེ་འདུན་ཕྱེ་བས་དབྱེན་དང་དབྱེན་གྱི་མཚམས་མེད་བྱུང་ཡང་དབྱེན་གྱི་དགེ་འདུན་ལྷག་མ་ནི་མ་བྱུང་སྟེ། མ་བཅས་པ་ཉིད་ལའོ་ཞེས་གསུངས་པའི་ཕྱིར། དགེ་སློང་མ་ལ་དབྱེན་གྱི་ལྷག་མ་དང་། ལས་ཀྱི་དབྱེན་འབྱུང་ཡང་འཁོར་ལོའི་དབྱེན་དང་དབྱེན་གྱི་མཚམས་མེད་མི་འབྱུང་སྟེ། དེ་གཉིས་བྱེད་པ་པོ་དགེ་སློང་ཡན་ལག་ཏུ་དགོས་པའི་ཕྱིར། གཞན་ཡང་འདི་དག་ལ་ཁྱད་པར་མང་དུ་ཡོད་དེ། གཉིས་པ་དེའི་རྗེས་སུ་ཕྱོགས་པའི་དགེ་འདུན་ལྷག་མ་ལ་གླེང་གཞི་ནི། ཡུལ་རྒྱལ་པོའི་ཁབ་ཏུ་གང་ཟག་དགེ་སློང་ཀོ་ཀ་ལི་ཀ་ལ་སོགས་པ་བཞིས། ཉོན་མོངས་པ་རྙེད་བཀུར་འདོད་པས། ཉེས་པ་ལྷས་བྱིན་གྱིས་དགེ་འདུན་གྱི་དབྱེན་བྱེད་པའི་གྲོགས་བྱས་པ་ལ་བརྟེན་ནས་འདི་བཅས་སོ། །
རྒྱུ་མཚན་སྔར་དང་འདྲ། བྱེད་རྒྱུ་ལ་བཞི་ལས་གཞི་གང་ལ་གང་གིས་གྲོགས་བྱས་པའི་ཡུལ་ནི་དབྱེན་མཚན་ཉིད་པའི་སྦྱོར་བ་ལ་ཞུགས་པ། རྐྱེན་ནི་འདྲ། བསམ་པ་འདུ་ཤེས་མ་འཕྲུལ་ཞིང་། ཀུན་སློང་དེའི་གྲོགས་བྱ་བར་འདོད་པ། སྦྱོར་བ་སྒྲུབ་པར་རྩོམ་པ། མཐར་ཐུག་འདྲའོ། །
གསུམ་པ་ཁྱིམ་སུན་འབྱིན་པའི་ལྷག་མ་ལ་གླེང་གཞི་ནི། ཡུལ་མཉན་ཡོད་དུ། གང་ཟག་འགྲོ་འགྱོགས་དང་ནབ་སོ་གཉིས་ཀྱིས། ཉོན་མོངས་པ་ཕྲག་དོག་གིས་ཀུན་ནས་བསླངས་ཏེ། ཉེས་པ་ཁྱིམ་པ་སུན་འབྱིན་པ་ལ་བརྟེན་ནས་འདི་བཅས་སོ། །
རྒྱུ་མཚན་སྐུར་འདེབས་བཞིན་ནོ། །
བྱེད་རྒྱུ་ལ་བཞི་ལས་གཞི་ལ་ཡུལ་ནི་མཚན་ཉིད་དང་ལྡན་པའི་དགེ་འདུན་རང་ལ་སྐྲོད་པར་བྱེད་པ་པོ་ཡིན་ལ། གོ་བྱའི་ཡུལ་ཐ་སྙད་ལྔ་དང་ལྡན་པ་རྒྱུད་ཐ་དད་པ་པའོ། །
བདག་ཉིད་བསྐྲད་པར་བྱས་ལ་ཆགས་པ། རྐྱེན་འདྲའོ། །
བསམ་པ་འདུ་ཤེས་མ་འཁྲུལ་ཞིང་ཀུན་སློང་དགེ་འདུན་ལ་སྐུར་པ་འདེབས་པར་འདོད་པ། སྦྱོར་བ་ངག་མཚན་ཉིད་དྲུག་ལྡན་གྱིས་རྩོམ་པ། མཐར་ཐུག་འདྲའོ། །
བཞི་པ་བཀའ་བློ་མི་བདེ་བའི་ལྷག་མ་ལ་གླེང་གཞི་ནི། ཡུལ་ཀོའུ་ཤམྦཱིར། གང་ཟག་འདུན་པས། ཉོན་མོངས་པ་གླེང་བར་མི་འདོད་པས་ཀུན་ནས་བསླངས་ཏེ། ཉེས་པ་ལྟུང་བ་གླེང་དུ་མ་སྟེར་བ་ལ་བརྟན་ནས་བསླབ་པའི་གཞི་འདི་བཅས་སོ། །
རྒྱུ་མཚན་ནི་ལྟུང་བ་གླེང་མཁན་སྤངས་པས་གླེང་བའི་བྱ་བ་རྒྱུན་ཆད་པ་དང་དགེ་འདུན་སྤངས་པའོ། །
བྱེད་རྒྱུ་ཡན་ལག་བརྩི་བ་ལ་བཞི་ལས་གཞི་ལ་ཡུལ་གྱི་ཡན་ལག་གང་སྤང་བའི་དངོས་པོ་བདག་ཉིད་ཀྱི་བསླབ་པའི་གཞི་དང་གླེང་བྱེད་དགེ་འདུན་མཐའ་དག་གོ །གོ་བྱ་ནི་གླེང་བྱེད་མཚན་ཉིད་དང་ལྡན་པ་བདག་ཉིད་ལ་གླེང་བ་པོ་ཡིན་པའོ། །
བདག་ཉིད་གླེང་དྲན་བྱས་ལ་ཆགས་པ་ཡིན་པ། རྐྱེན་སྔ་མ་དང་འདྲ། བསམ་པ་འདུ་ཤེས་མ་འཁྲུལ་ཞིང་ཀུན་སློང་སྤོང་བར་འདོད་པ། སྦྱོར་བ་ཁྱེད་ཅག་དགེ་ཡང་རུང་མི་དགེ་ཡང་རུང་ཞེས་སོགས་སྤོང་བའི་ཚིག་མཚན་ཉིད་དྲུག་ལྡན། མཐར་ཐུག་བརྗོད་པ་གསུམ་པའི་མཐའ་ལ་མ་བཏང་ན་བཀའ་བློ་མི་བདེ་བའི་དགེ་འདུན་ལྷག་མར་འགྱུར་རོ། །

ཤ་་་་་་ཁ་ཅིག་གླེང་བྱེད་དགེ་སློང་གིས་གླེངས་པ་ན་ཁྱེད་ཅག་དགེ་ཡང་རུང་སྡིག་ཀྱང་རུང་ཁོ་བོ་ཅག་ལ་ཅང་མ་སྨྲ་ཞིག ཁོ་བོ་དགེ་ཡང་རུང་སྡིག་ཀྱང་རུང་ཁྱེད་ཅག་ལ་ཅང་མི་སྨྲའོ། །
ཞེས་གླེང་བ་པོ་རེ་རེ་བ་འགོག་པ་ལ་དང་པོར་བརྗོད་བཅས་བྱ། དེ་ལ་མི་གཏོང་ན་དེའི་རྗེས་སུ་གདམས་ངག་འཇོག་པ་དང་། གཏམ་སྨྲ་བ་འགོག་པ་དང་། གསོ་སྦྱོང་འཇོག་པ་དང་དགག་དབྱེ་འཇོག་པར་བྱ། དེ་ལ་མི་གཏོང་ན་ཕྱིར་འགྱེད་ནན་ཏུར་བྱེད། གླེང་བྱེད་དགེ་འདུན་གྱིས་གླེངས་པ་ན་ཁྱེད་རྣམས་དགེ་ཡང་རུང་ཞེས་སོགས་ཀྱི་སྒོ་ནས་གླེང་བ་པོ་མཐའ་དག་འགོག་པར་བྱེད་པ་ལ། དང་པོར་བརྗོད་བཅས་བྱ། མཉན་པ་མ་ཡིན་པའི་སྒོ་ནས་སྐབས་མི་འབྱེད་ན་ཕུར་བཅས་བྱ། དེ་ལ་མི་གཏོང་ན་གདམས་ངག་འཇོག་པ་ནས་དགག་དབྱེ་འཇོག་པའི་བར་བྱ། དེ་ལ་མི་གཏོང་ན་བཞམ་སྟེ་བསྒོ་བ་ལ་སོགས་པ་བཟློག་པ་ལྔ་བྱ། དེའི་མཐའ་ལ་མི་གཏོང་ན་དངོས་གཞིར་འགྱུར་རོ་ཞེས་གསུང་པ་མི་འཐད་དེ། བམ་ལྔར་གླེང་བ་པོ་རེ་རེ་འགོག་པ་དང་མཐའ་དག་གང་འགོག་ཀྱང་དང་པོར་བརྗོད་བཅས་བྱ་བ་ནས་དགག་དབྱེ་འཇོག་པའི་བར་བྱ། དེ་ལ་མི་གཏོང་ན་བཞམ་སྟེ་བསྒོ་བ་ལ་སོགས་པ་བཟློག་པ་ལྔ་བྱ། དེའི་མཐའ་ལ་མི་གཏོང་ན་ལྷག་མར་འགྱུར་བར་གསུངས་པའི་ཕྱིར། མཚོ་་་་་་ཁ་ཅིག་དེ་ལྟར་ན་བཀའ་བློ་མི་བདེ་བའི་དགེ་འདུན་ལྷག་མ་མི་སྲིད་པར་ཐལ་བའི་སྐྱོན་ཡོད་དེ། དང་པོ་ལྟུང་བ་གླེང་བའི་སྐབས་ཕྱེ་ཤིག་ཞེས་བརྗོད་པ་ན། སྐབས་འགོག་པ་ལ་ནི་བཞམ་བསྒོ་སོགས་བཟློག་པ་བྱས་ཀྱང་མི་འཆགས་པའི་ཕྱིར། ཞེས་བཀག་ནས་ཁོང་རང་གི་ལུགས་ལ་དང་པོར་སྐབས་ཕྱེ་བ་ཡིན་ལ། གླེང་པའི་ཚེ་ན་སྐབས་འགོག་པར་བྱེད་པ་ལ་བཞམ་བསྒོ་སོགས་བཟློག་པ་ལྔ་བྱ། དེའི་མཐའ་ལ་མ་གཏང་ན་བཀའ་བློ་མི་བདེ་བའི་ལྷག་མར་འགྱུར་བའི་ཕྱིར་ཞེས་གསུང་པ་མི་འཐད་དེ། ལྟུང་བ་གླེང་བའི་ཚེ་ལྟུང་བ་ཕྱིར་བཅོས་གྱིས་ཤིག་ཅེས་བརྗོད་པར་བྱ་བ་ཡིན་པའི་ཕྱིར་ཏེ། ལུང་དུ་ཡང་འཕགས་པ་ཤཱ་རིའི་བུས་དྲུག་སྡེ་ལ་ལྟུང་བ་ཕྱིར་བཅོས་གྱིས་ཤིག་ཅེས་བརྗོད་པ་ན་ལྟུང་བ་མ་མཐོང་ཞེས་སྨྲས་པའི་ཕྱིར་དང་། དགེ་སློང་འདུན་པས་སྲོག་ཆགས་དང་བཅས་པའི་ཆུ་ལ་རྩྭ་དང་ལོ་མ་བཏབ་པའི་ཚེ་ན་ཡང་ཚེ་དང་ལྡན་པ་འདུན་པ་ལྟུང་བ་ཕྱིར་བཅོས་གྱིས་ཤིག་ཅེས་གླེང་བའི་ཕྱིར། དེས་ན་ལྟུང་བ་ཕྱིར་བཅོས་གྱིས་ཤིག་ཅེས་པ་ལྟ་བུ་ཕྱོགས་གཅིག་ནས་གླེང་བ་ཡིན་ལ། ལྟུང་བའི་ངོ་བོ་ནས་གཟུང་སྟེ་ཕྱིར་བཅོས་གྱིས་ཤིག་ཅེས་པ་ནི་མཐའ་དག་དྲན་པར་བྱེད་པའོ།།  ༈  །།གཉིས་པ་མ་ངེས་པའི་སྡེ་ལ་སྡོམ་ནི། དབེན་པ་སྐྱབས་ཡོད་འདུག་པ་འོ། །
ཞེས་ཏེ། མ་ངེས་པ་དང་པོ་ནི། གླེང་གཞི་སྟོན་པ་མཉན་ཡོད་ན་བཞུགས་པའི་ཚེ་ན། འཆར་ཀ་དང་དགེ་སློང་མ་སྦེད་མ་གཉིས། གནས་དབེན་པ་སྐྱབས་དང་བཅས་པ་པུས་མོ་སྤྲད་དེ་ཆོས་སྟོན་པ་དགེ་བསྙེན་མ་ས་ག་མས་མཐོང་སྟེ། འདི་དག་མ་དད་པས་མཐོང་ན་མི་རུང་ངོ་སྙམ་ནས་སྟོན་པ་ལ་གསོལ་བ་ལ་བརྟེན་ནས་འདི་བཅས་སོ། །
དེ་ཡང་དབེན་པ་སྐྱབས་དང་བཅས་པར་དགེ་སློང་ཕོ་མོ་པུས་མོ་སྤྲད་དེ་ཆོས་སྟོན་པ་ནི། ཕམ་ལྷག་གང་རུང་འབྱུང་ལ་ཕམ་པར་ཡང་མ་ངེས་ལྷག་མར་ཡང་མ་ངེས་པས་མ་ངེས་པ་ཞེས་བྱ་སྟེ་འདོམ་གང་ཚུན་ཚད་དུ་གནས་པའོ། །
གཉིས་པ་ནི། དགེ་སློང་མ་ཤི་རི་ཥ་དང་དགེ་སློང་གསོ་སྦྱོང་འཕགས་གཉིས་དབེན་པ་སྐྱབས་དང་བཅས་པར་འདོམ་གང་ཕན་ཆད་དུ་ཐ་དད་དུ་གནས་ནས་ཆོས་སྟོན་པ་ལེགས་སྐྱེས་མས་མཐོང་ནས་མ་དད་པས་མཐོང་ན་མི་ལེགས་སོ་སྙམ་ནས། སྟོན་པ་ལ་གསོལ་བ་ལ་བརྟེན་ནས་འདི་བཅས་སོ། །

དེ་ཡང་དབེན་པ་སྐྱབས་དང་བཅས་པར་དགེ་སློང་ཕོ་མོ་ཕན་ཚུན་ཐ་དད་དུ་བསྡད་དེ་ཆོས་སྟོན་པ་ནི། ལྟུང་བྱེད་དང་སོར་བཤགས་ཉེས་བྱས་གསུམ་པོ་གང་རུང་དུ་འགྱུར་ལ། ལྟུང་བྱེད་ཁོ་ནར་ཡང་མ་ངེས་སོར་བཤགས་དང་ཉེས་བྱས་ཁོ་ན་འབྱུང་བར་ཡང་མ་ངེས་པས་ན་མ་ངེས་པའི་སྡེར་གཞག་པའོ། །
གསུམ་པ་ལྟུང་བར་བྱེད་པ་ལྟུང་བྱེད་ཀྱི་སྡེ་ལ་གཉིས་ཏེ། ཞག་གི་ཆད་ལས་དང་འབྲེལ་བ་སྤང་བའི་ལྟུང་བྱེད་དང་། ལྟུང་བྱེད་འབའ་ཞིག་པའོ། །
དང་པོ་ལ་ཐུན་མོང་དང་། ཐུན་མོང་མ་ཡིན་པ་གཉིས་ལས། དང་པོ་ནི། ཉིན་མཚན་གྱི་དང་པོ་མ་ཡིན་པ་ལ་ཐ་མ་མ་ཡིན་པ་མེད་པ་ཉིད་དོ་ཞེས་སོགས་ཏེ། འདི་ལ་ལྔ་སྟེ། དུས་དང་འབྲེལ་བའི་ཐུན་མོང་བ། བདག་པོ་དང་འབྲེལ་བའི་ཐུན་མོང་བ། ཤན་དང་འབྲེལ་བའི་ཐུན་མོང་བ། ཕྱིས་བཅོས་དང་འབྲེལ་བའི་ཐུན་མོང་བ། དང་པོ་གསུམ་དང་འབྲེལ་བའི་ཐུན་མོང་བའོ། །
དང་པོ་ནི། ཞག་གི་རྒྱུན་དང་འབྲེལ་བའི་སྤང་བའི་ལྟུང་བྱེད་རྣམས་བསྐྱེད་པའི་ཞག་དང་པོ་ལྔ་སྟེ། དེ་ལོན་པ་ལ་ཉིན་མཚན་གཉིས་ཀ་འདས་པ་ཡན་ལག་ཏུ་དགོས་སམ་ཞེ་ན། དེའི་ཞག་དང་པོ་དེ་ལོན་པ་ལ་ཉིན་མཚན་གྱི་དང་པོ་མ་ཡིན་པ་སྟེ། ཐ་མ་དེ་འདས་པས་ཞག་ལོན་པ་ཡིན་གྱི། ཐ་མ་མ་ཡིན་པ་གོང་གི་ཐུན་བརྒྱད་པོ་རྣམས་དེའི་ཉིན་ཞག་ཏུ་མེད་པ་ཡིན་ཏེ་དེའི་ཉིན་ཞག་ཏུ་མི་བརྩི་བའི་ཕྱིར་རོ། །
ཁ་ཅིག་ཞག་འདའ་མི་ནུས་པ་དེ་ཉིན་གྱི་དང་པོ་མ་ཡིན་པ་ལ་ཡོད་ཀྱི། མཚན་གྱི་ཐ་མ་མ་ཡིན་པ་ལ་མེད་ཟེར་བ་མི་འཐད་དེ། མཚན་གྱི་ཐ་མ་དེ་ཁོ་རང་གིས་ཁོ་རང་འཇིག་པར་ཐལ། ཁོ་རང་གིས་ཁོ་རང་འདའ་བའི་ཕྱིར། རྟགས་ཁས་བླངས། གཞན་ཡང་ཚེས་གཅིག་གི་ཉིན་གྱི་དང་པོ་དེ་ལ་ཚེས་གཅིག་གི་མཚན་མོ་འདའ་བའི་ནུས་པ་ཡོད་པར་ཐལ། ས་བོན་ལ་མྱུ་གུ་བསྐྱེད་པའི་ནུས་པ་ཡོད་པའི་ཕྱིར། བསལ་བ་ཁས་བླངས། ཞག་གིས་རྒྱུན་དང་འབྲེལ་བའི་སྤང་ལྟུང་ནི། གོས་ཞག་བཅུ་འཆད་སྤང་། ལྷུང་བཟེད་ཞག་བཅུ་འཆད་སྤང་། ཆོས་གོས་དང་འབྲལ་སྤང་། གསོག་འཇོག་གི་སྤང་བ་རྣམས་སོ། །
གོང་གི་ཐུན་དེ་རྣམས་ལ་ལྟུང་བ་གཏན་མི་སྐྱེད་དམ་ཞེ་ན། བུད་མེད་དང་ལྷན་ཅིག་ཉལ་བ་ལ་སོགས་པ་ཡུལ་རྟེན་ལྷན་ཅིག་པ་ལས་བྱུང་བའི་ལྟུང་བ་དངོས་གཞི་རྣམས་ལ་ནི། མཚན་མོ་དེའི་མདུན་རོལ་གྱི་ཐུན་དེ་རྣམས་སྦྱོར་བའི་ལྟུང་བ་བསྐྱེད་པའི་སྣོད་ཡིན་ནོ། །
ཁ་ཅིག་སྤང་ལྟུང་རྣམས་ལ་སྦྱོར་ལྟུང་མེད་དེ། ཞག་རྒྱུན་ལྡན་གྱི་སྤང་ལྟུང་རྣམས་བསྐྱེད་པའི་རྒྱུར་འགྱུར་གྱི་དངོས་པོ་དེ་སྐྱ་རེངས་འཆར་ཁ་ཚུན་ཆད་དུ་རུང་ལ། སྐྱ་རེངས་ཤར་ནས་སྤང་ལྟུང་བསྐྱེད་པའི་ཕྱིར་ཟེར་བ་མི་འཐད་དེ། འགྲེལ་ཆུང་དུ་གོས་ཞག་བཅུ་འཆད་སྤང་ལ་ནི་དང་པོ་ནས་ལྷོད་ཡངས་སུ་འཇོག་ན་འཆད་ཙམ་ནས་ལྟུང་བ་བསྐྱེད་པར་བཤད་པའི་ཕྱིར། བམ་ལྔར་ཞག་བཅུ་འདས་པས་བསྐྱེད་པའི་སྤང་བའི་ལྟུང་བྱེད་རྣམས་ལ་ནི་མཐར་ཐུག་པར་ན་དངོས་གཞི། སྔ་རོལ་དུ་ནི་ཉེས་བྱས་སོ་ཞེས་གསུངས་པའི་ཕྱིར། དེས་ན་སྐྱ་རེངས་ཤར་བའི་མགོ་བརྩམས་པ་ནས་གསལ་བ་ལ་ཐུག་གི་བར་དུ་སྦྱོར་བའི་ལྟུང་བ་བསྐྱེད་ལ་གསལ་བ་ཤར་བ་ན་དངོས་གཞིར་འགྱུར་རོ། །
ཉིན་མཚན་གྱི་དང་པོ་དེ་གང་ཡིན་ཞེ་ན། སྐྱ་རེངས་དང་པོའི་སྐད་ཅིག་མ་དང་པོ་དེ་ནི་ཉིན་མཚན་དེའི་དང་པོ་ཡིན་ནོ། །
ལུང་རྣམ་འབྱེད་ལས། སྐྱ་རེངས་དང་པོ་ཤར་བ་ན་ནམ་མཁའ་སྔོ་སྐྱར་འགྱུར། སྐྱ་རེངས་བར་པ་ཤར་བ་ན་ནམ་མཁའ་སེར་པོར་འགྱུར། སྐྱ་རེངས་ཐ་མ་ཤར་བ་ན་ནམ་མཁའ་དམར་པོར་འགྱུར་ཞེས་གསུངས་པའི་དོན་ལ། ཁ་ཅིག་མཚོ་མ་དྲོས་པའི་ནང་ན་ཤིང་འཛམ་བུ་ཞེས་བྱ་བ་ཡོད་དེའི་རྩེ་མོ་བཻཌཱུརྻ་སྐེད་པ་གསེར་རྩ་བ་པདྨ་རྭ་ག་ལས་བྱས་པ་ཡིན་པས། ཤིང་དེའི་རྩེ་མོ་ལ་ཉི་མ་ཤར་བ་དང་དེའི་མདངས་ཆུ་ལ་ཕོག དེའི་མདངས་ནམ་མཁའ་ལ་ཕོག་པས་སྔོན་པོར་འགྱུར་བ་སོགས་ཡིན་ནོ་ཞེས་གསུང་པ་མི་འཐད་དེ། ཤིང་རིལ་པོ་ལ་ཉི་མ་ཕོག་པ་ན་ནམ་མཁའ་ཁྲ་བོར་འགྱུར་བར་ཐལ། དམ་བཅའ་དེའི་ཕྱིར། གཞན་ཡང་། འདི་ནས་བྱང་དུ་རི་ནག་པོ་དགུ་འདས་གངས་རིའི་དེ་ནས་ནི། །

སྤོས་ངད་ལྡན་པའི་ཚུ་རོལ་ན། ཆུ་ཞེང་ལྔ་བཅུ་ཡོད་པའི་མཚོ། ཞེས་སོགས་བཤད་པས་མཚོ་དེ་རྡོ་རྗེ་གདན་གྱི་བྱང་ཕྱོགས་ན་ཡོད་ལ། དེར་ནམ་མཁའ་སྡོ་སོགས་སུ་གྱུར་པས་འཛམ་གླིང་ཀུན་ཏུ་ནམ་མཁའ་སྔོ་སོགས་ཡོད་པ་ལ་འབྲེལ་མེད་པའི་ཕྱིར། དེས་ན་ལུང་དེའི་དོན་ནི་ཉི་མའི་ངོ་བོ་མེ་ཤེལ་ཡིན་པ་དམར་པོར་ཡོད་ལ། འོད་ཟེར་དཀར་པོར་ཡོད་པས་ཐག་རིང་པོ་ནས་ནམ་མཁའ་ལ་ཕོག་པས་སྔོ་སྐྱར་འགྱུར་ལ། དེ་བས་ཉེ་བར་ཕོག་པ་ན་སེར་པོར་འགྱུར་དེ་བས་ཉེ་བ་ན་དམར་པོར་འགྱུར་ཞིང་། ཤིན་ཏུ་ཉེ་བ་ན་འོད་ཟེར་འཁྲུགས་པས་དཀར་པོར་གྱུར་པ་ཡིན་ནོ། །
སྐྱ་རེངས་དེ་ནམ་གྱི་ཚེ་འཆར་ཞེ་ན། ཤ་་་་་་ཁ་ཅིག་མཚན་མོ་ལ་ཐུན་གསུམ་དུ་བྱས་པའི་ཐུན་ཐ་མའི་ཕྱེད་ན་འཆར། ཐུན་དགུར་བྱས་པའི་ཐུན་བདུན་པའི་ཕྱེད་ནས་འཆར་ཏེ། དགེ་སློང་མའི་སོ་ཐར་འགྲེལ་པར་ཐུན་ཐ་མའི་ཕྱེད་རྒྱལ་པོ་རྔ་བརྡུང་དུ་ཉེ་བ་ན་ཞེས་གསུངས་པའི་ཕྱིར་ཞེས་གསུང་བ་མི་འཐད་དེ། ཁྱེད་ཀྱི་དུས་གོ་བརྗོད་པའི་སྐབས་སུ་ཐུན་ཐ་མ་མཐུན་ཐ་མའི་ཕྱེད། སྐྱ་རེངས་མ་ཤར་བ་སྐྱ་རེངས་ཤར་བ་ཞེས་པ་དང་འགལ་བའི་ཕྱིར། དེས་ན་མཚན་མོ་ལ་ཐུན་དགུར་བྱས་པའི་ཐུན་བརྒྱད་པའི་ཕྱེད་ནས་འཆར་ཏེ། ལུང་དུ། ཆ་བརྒྱད་པ་ལུས་པ་ན་འཆར་ཞེས་པ་དང་། ཐུན་ཐ་མའི་དང་པོའི་ཕྱེད་རྒྱལ་པོ་རྔ་བརྡུང་དུ་ཉེ་བ་ན་ཞེས་གསུངས་པའི་ཕྱིར་དང་ཆ་དགུར་བྱས་པའི་ཆ་དགུ་པ་དེ་ཐུན་ཐ་མ་ཡིན་ལ། དེའི་དང་པོའི་ཕྱེད་ཆ་བརྒྱད་པ་དེ་ཡིན་པའི་ཕྱིར། ཉིན་མཚན་ཀྱི་དང་པོ་དེར་ངེས་སམ་ཞེ་ན། གསོ་སྦྱོང་དང་དགག་དབྱེ་ལ་སོགས་པའི་ལས་ལ་ཆོས་ལྡན་གྱི་དགོས་པའི་དབང་གིས་དུས་ལས་འདས་ཤིང་ཡོལ་བ་ལ་ནི། ཉི་མ་ཤར་བའི་སྐད་ཅིག་དང་པོ་ཚུན་ཆད་ཉིན་མཚན་གྱི་དང་པོ་ཡིན་པས་ཉི་མ་འཆར་ཁ་ཚུན་ཆད་དུ་གྲུབ་ན་ལེགས་པར་གྲུབ་པ་ཡིན་ནོ། །
གཉིས་པ་བདག་པོ་དང་འབྲེལ་བའི་ཐུན་མོང་བ་ནི། བདག་འབྲེལ་གྱི་སྤང་ལྟུང་རྣམས་ལ་རྒྱུར་གྱུར་གྱི་དངོས་པོ་དེ་རང་གི་ཡིན་པ་ལ་རང་གི་ཡིན་པར་འདུ་ཤེས་པའམ། ཐེ་ཚོམ་ཟ་བ་གང་རུང་ཡན་ལག་ཏུ་དགོས་ལ། རང་གི་ལ་གཞན་གྱིར་འདུ་ཤེས་པ་དང་གཞན་གྱི་ལ་རང་གིར་འདུ་ཤེས་པ་མི་བསྐྱེད་དོ། །
ནི་ཞེས་པ་ནི་མ་བྱིན་ལེན་དང་ཤི་བའི་ཡོ་བྱད་གཉིས་ལས་དགར་བའི་ཚིག་ཡིན་པས་དེ་གཉིས་ལ་རང་གི་ཡིན་པ་ལ་ཡིན་པར་འདུ་ཤེས་པའམ་ཐེ་ཚོམ་ཟ་བ་མི་དགོས་སོ། །
བདག་འབྲེལ་གྱི་ལྟུང་བ་དེ་གང་ཡིན། ཇི་ཙམ་གྱིས་རང་གི་ཡིན་པ་དང་བྲལ་བར་འགྱུར་ཞེ་ན། འབྲལ་སྤང་མ་གཏོགས་པའི་སྤང་ལྟུང་ཐམས་ཅད་བདག་འབྲེལ་གྱི་ལྟུང་བ་ཡིན་ཅིང་། རང་གི་ཡིན་པ་དེ་ནི་བསམ་པ་ཐག་པ་ནས་གཞན་ལ་བསྡོས་པ་ཉིད་ན་བྲལ་བ་ཉིད་དོ། །
དེར་མ་ཟད་མ་འོངས་པ་ན་རབ་ཏུ་བྱུང་བ་ལ་སྦྱིན་པར་བྱ་སྙམ་དུ་རབ་ཏུ་བྱུང་བའི་དོན་དུ་ངེས་པར་བྱས་པ་ཡང་རང་གི་ཡིན་པ་དང་བྲལ་བ་ཉིད་ཡིན་ནོ། །
དེར་མ་ཟད་ཆོས་གོས་ལས་ཀྱང་རྣམ་པར་བརྟགས་པ་སྟེ་མཁན་པོ་དང་སློབ་དཔོན་གྱི་མིང་གིས་རུང་བ་རྣམ་དག་བྱས་པ་ལས་ཀྱང་རང་གི་ཡིན་པ་དེ་དང་བྲལ་ལོ། །
གསུམ་པ་ཤན་དང་འབྲེལ་བའི་ཐུན་མོང་བ་ནི། བསྡོས་པ་དང་། ངེས་པར་བྱས་པ་དང་། རུང་བ་རྣམ་དག་བྱས་པ་དེས་རང་གི་ཉིད་ཅེས་བྱ་བའི་དངོས་པོ་འདི་ལ་རྗེས་སུ་ཞུགས་པ་སྟེ་ཤན་བརྡེག་པར་བྱས་པ་ཉིད་ཀྱང་ཉམས་པ་ཡིན་ནོ། །
ཤ་་་་་་ཁ་ཅིག་ཚེས་གཅིག་ལ་གོས་ཞིག་རྙེད་ནས་བྱིན་གྱིས་བརླབ་པ་སོགས་མ་བྱས་པར་བཞག ཚེས་བཞི་ལ་གོས་ཤིག་རྙེད་ན་སྔ་མ་དེ་ཞག་བཅུ་འདས་ཀར་ཤན་རྡེག་པ་ཡིན་གྱི་དེའི་སྔ་རོལ་ཏུ་མི་རྡེག་གསུང་། གྲོ་་་་་་ཁ་ཅིག་ཕྱི་མ་དེ་རྙེད་མ་ཐག་ཏུ་ཤན་བརྡེག་ལ། ཚེས་ལྔ་ལྟ་བུ་ལ་གོས་སྔ་མ་དེ་གཞན་ལ་བསྔོ་བ་སོགས་བྱས་ཀྱང་ཤན་དེ་མི་ཉམས་པ་ཡིན་ཞེས་གསུང་། དང་པོ་མི་འཐད་དེ་ཤན་སྟོབས་ཀྱི་ཞག་བཅུ་འཆང་སྤང་མེད་པར་ཐལ། ཞག་བཅུ་འདའ་ཀ་ཚུན་ཆད་དུ་ནི་ཤན་མི་རྡེག་ལ་ཞག་བཅུ་འདས་ནས་ཀྱང་མི་རྡེག་པའི་ཕྱིར། སྔ་མ་ཁས་བླངས། གཉིས་པ་ཡང་མི་འཐད་དེ། འདི་ལ་རྗེས་སུ་ཞུགས་པ་ཉིད་ཀྱང་ཉམས་པ་ཡིན་ནོ་ཞེས་གསུངས་པའི་ཕྱིར། དེར་མ་ཟད་ཤེས་པ་རང་བཞིན་དུ་གནས་པ་ལས་ཉམས་ན་ཡང་ཤན་རྗེས་སུ་ཞུགས་པ་དེ་ཉམས་པ་ཡིན་ནོ། །

ཅི་ལྟ་བུ་ལ་ཤན་བརྡེག་ཅེ་ན། ཤན་རྡེག་བྱེད་གོས་དེ་ཡོད་ན་དངོས་པོ་དེ་ལྟ་བུ་དེ་གོས་གཞན་ལ་ཤན་འབྱུང་སྨན་དང་ལྟུང་བཟེད་ལ་ཡང་དེས་མཚོན། དེ་བཞིན་དུ་ཞག་བཅུ་འཆང་སྤང་གི་ཤན་རྡེག་བྱེད་དེ་ཞག་བཅུ་འཆང་སྤང་གཞན་ལ་ཤན་རྡེག་གི་ཟླར་འཇོག་གི་སྤང་བའི་ཤན་མི་རྡེག ཟླར་འཇོག་གི་སྤང་བ་ལ་ཡང་དེས་མཚོན་ནོ། །
དེར་ངེས་སམ་ཞེ་ན་སྨན་ཞག་བདུན་པ་ལ་ནི། ནང་རིགས་མཐུན་ཁོ་ན་ལ་ཤན་རྡེག་གི་གཞན་ལ་མི་བརྡེག་སྟེ། འབྲུ་མར་གྱིས་འབྲུ་མར་ལ་ཤན་རྡེག་གི་བུ་རམ་སོགས་ལ་མི་རྡེག་པ་བཞིན་ནོ། །
ཤ་་་་་་ཁ་ཅིག་རྡེག་བྱེད་ཁྱད་པར་ཅན་དང་། ཁྱད་པར་ཅན་མ་ཡིན་པ་གཉིས་དང་། བརྡེག་བྱ་ཁྱད་པར་ཅན་དང་། ཁྱད་པར་ཅན་མ་ཡིན་པ་གཉིས་ལས། གོས་ཀྱི་ཤན་རྡེག་བྱེད་ཡིན་ན་བྱིན་གྱིས་མ་བརླབས་པས་ཁྱབ། སྨན་གྱི་ཤན་རྡེག་བྱེད་ཡིན་ན་བྱིན་བརླབས་ཅན་ཡིན་པས་ཁྱབ། ཤན་རྡེག་བྱེད་གོས་དེ་བརྡེག་བྱ་བྱིན་གྱིས་བརླབས་པ་ལ་རྡེག་པའི་ཆ་ནས་རྡེག་བྱེད་ཁྱད་པར་ཅན་དང་། བྱིན་གྱིས་མ་བརླབས་པ་ལ་རྡེག་པའི་ཆ་ནས་རྡེག་བྱེད་ཁྱད་པར་ཅན་མ་ཡིན་པའོ། །
བརྡེག་བྱ་བྱིན་བརླབས་ཅན་དེ་རྡེག་བྱ་ཁྱད་པར་ཅན་དང་། བྱིན་གྱིས་མ་བརླབས་པ་དེ་བརྡེག་བྱ་ཁྱད་པར་ཅན་མ་ཡིན་པའོ་ཞེས་གསུང་པ་མི་འཐད་དེ། ཤན་རྡེག་བྱེད་ཀྱི་གོས་དེ་རྡེག་བྱེད་ཁྱད་པར་ཅན་དང་ཁྱད་པར་ཅན་མ་ཡིན་པའི་གཞི་མཐུན་ཡིན་པར་ཐལ། བྱིན་བརླབ་ཅན་ལ་རྡེག་པའི་ཆ་ནས་རྡེག་བྱེད་ཁྱད་པར་ཅན་དང་། བྱིན་གྱིས་མ་བརླབས་པ་ལ་རྡེག་པའི་ཆ་ནས་ཁྱེད་པར་ཅན་མ་ཡིན་པ་ཡིན་པའི་ཕྱིར་དང་། ཤན་རྡེག་བྱེད་ཁྱད་པར་ཅན་དང་ཁྱད་པར་ཅན་མ་ཡིན་པའི་ཁྱད་པར་རྒྱ་གར་གྱི་མཁས་པ་སུས་ཀྱང་མ་བཤད་པའི་ཕྱིར་རོ། །
བཞི་པ་ཕྱིར་བཅོས་དང་འབྲེལ་བའི་ཐུན་མོང་བ་ནི། སྤང་བའི་ལྟུང་བྱེད་དེ་ཡོད་ན་ཕྱིར་བཅོས་བྱེད་པའི་ཚེ་ཕྱིས་རྙེད་ཀྱི་ཡོ་བྱེད་རིགས་མཐུན་པ་དང་མི་མཐུན་པ་བདག་གིར་བྱས་པ་ཙམ་ལ་སྤང་བར་བྱ་དགོས་པ་ཉིད་དོ། །
དེ་ལྟར་ངེས་སམ་ཞེ་ན་གོས་ཁྲུ་གང་བས་ཆུང་བ་ནི་སྤང་མི་དགོས་ཏེ། དམ་དུམ་ལྟ་བུར་ཡིད་ལ་སྣང་བས་གོས་ཀྱི་མངོན་ཞེན་མི་སྐྱེ་བའི་ཕྱིར། དགེ་འདུན་དབང་བ་དེ་ཡང་སྤང་མི་དགོས་སོ། །
དེའི་ཚེ་སྤང་རྒྱུའི་དངོས་པོ་མེད་ན། བཙལ་ནས་སྤང་དགོས་སམ་སྙམ་ན། སྤང་ལྟུང་ཕྱིར་བཅོས་བྱེད་པ་འདི་ལ་སྤང་རྒྱུའི་དངོས་པོ་མེད་པ་དེ་སྤང་བའི་གཙོ་བོ་ཡིན་པས་བཙལ་ནས་སྤང་མི་དགོས་སོ། །
ལྔ་པ་དང་པོ་གསུམ་དང་འབྲེལ་བའི་ཐུན་མོང་བ་ནི། འཆང་འབྲལ་འཇོག་གསུམ་གྱི་སྤང་བ་འདི་གསུམ་ནི་སྲ་བརྐྱང་བཏིང་བའི་དགེ་སློང་ལ་མི་འབྱུང་སྟེ། སྲ་བརྐྱང་བཏིང་བའི་སྟོབས་ཀྱིས་བག་ཡངས་སུ་བྱས་པའི་ཕྱིར། དེ་ལ་སློང་བའི་སྤང་བ་སོགས་ཀྱང་མི་འབྱུང་བ་ལ་དེ་འདིར་མི་སྟོན་པའི་རྒྱུ་མཚན་ཅི་ཡིན་ཞེ་ན། འདིར་ལུང་རྣམ་འབྱེད་ཀྱི་སྐབས་ནས་བསྟན་པའི་གསུམ་པོ་བཤད་པ་ཡིན་ལ། སློང་བའི་སྤང་བ་སོགས་མི་འབྱུང་བ་ཞུ་བའི་སྐབས་སུ་འབྱུང་བས་སྲ་བརྐྱང་གི་སྐབས་སུ་འཆད་དོ།།  ༈  །།གཉིས་པ་ཐུན་མོང་མ་ཡིན་པ་ལ་བཅུ་ཚན་གསུམ་ལས། དང་པོ་ལ་སྡོམ་ནི། འཆང་བ་འབྲལ་བ་འཇོག་པ་དང་། །
ཁྲུར་འཇུག་པ་དང་ལེན་པ་དང་། །
སློང་དང་སྟོད་གཡོགས་སྨད་གཡོགས་བཅས། །
རིན་ཐང་སོ་སོར་བསྐུར་བ་འོ། །
ཞེས་ཏེ། དང་པོ་ནི། གང་ཞིག་བྱས་ན་གོས་འཆང་བའི་སྤང་བར་འགྱུར་ཞེ་ན། གཞི་གང་འཆང་བའི་དངོས་པོ་ནི་གོས་རུང་བ་ཚད་དང་ལྡན་པ་རང་གི་ཡིན་པ། བྱིན་གྱིས་མ་བརླབས་པའམ་བརླབས་ཀྱང་ཤན་གྱིས་གོས་པ། རྟེན་གྱི་གང་ཟག་སྲ་བརྐྱང་མ་བཏིང་བའི་དགེ་སློང་གིས། འདུ་ཤེས་མ་འཁྲུལ་ཞིང་ཀུན་སློང་རང་དོན་དུ་འཆང་བར་འདོད་པས། སྦྱོར་བ་རང་སྟོབས་སམ་ཤན་སྟོབས་གང་རུང་གིས་ཞག་བཅུར་བཅས་ནས། མཐར་ཐུག་ཞག་བཅུ་གཅིག་པའི་སྐྱ་རེངས་ཤར་བའི་ཚེ་འཆང་བའི་སྤང་བར་འགྱུར་རོ། །

གཞན་ལ་ཞེ་ཐག་པ་ནས་བསྡོས་པ་དང་། ལྷག་པ་དང་མཁོ་བའི་ཡོ་བྱད་དུ་བྱིན་གྱིས་བརླབས་པ་དང་སྲ་བརྐྱང་བཏིང་བ་ལ་འདི་མི་འབྱུང་ངོ་། །
ལྷག་པའི་ཡོ་བྱད་བྱིན་གྱིས་བརླབ་པ་ནི། བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བའི་ཆོས་གོས་ལྷག་པ་རུང་བ་མ་བགྱིས་པ་རུང་བ་བགྱི་བར་འོས་པ་འདི་མཁན་པོའི་ལགས་པར་རུང་བར་བགྱིའོ། །
མཁན་པོ་ལ་ཡིད་གཏད་ནས་བཅང་བར་བགྱིའོ། །
རྐྱེན་ཇི་ལྟ་བ་བཞིན་དུ་བགྱིའོ། །
ཞེས་ལན་གསུམ་དུ་བརྗོད་སློབ་དཔོན་སོགས་ལ་འདོན་པ་པོ། མཁོ་བའི་ཡོ་བྱད་བྱིན་གྱིས་བརླབ་པ་ནི། བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བའི་གོས་འདི་བདག་དང་ཚངས་པར་མཚུངས་པར་སྤྱོད་པ་རྣམས་ཀྱི་མཁོ་བའི་ཡོ་བྱད་ཀྱི་གོས་སུ་བྱིན་གྱིས་བརླབ་བོ། །
ཞེས་ལན་གསུམ་བརྗོད་དོ། །
དེ་ཉིད་ལྟུང་བཟེད་ལྷག་པ་ལ་ཡང་མཚུངས་སོ། །
ཤན་ལ་དབྱེ་ན་བཞི་སྟེ། ཞག་ཤན་ཡིན་ལ་བྱིན་གྱིས་མ་བརླབས་པའི་ཤན་མ་ཡིན་པ་དང་། བྱིན་གྱིས་མ་བརླབས་པའི་ཤན་ཡིན་ལ་ཞག་ཤན་མ་ཡིན་པ་དང་། གཉིས་ཀ་ཡིན་པ་དང་། གཉིས་ཀ་མ་ཡིན་པའི་ཤན་ནོ། །
དང་པོ་ལ་གཉིས་ལས། དང་པོ་བརླབས་པས་བརླབས་པ་ལ་བརྡེག་པའི་ཤན་ནི། ཞག་བདུན་པའི་སྨན་བུ་རམ་ལྟ་བུ་གཅིག་ཚེས་གཅིག་ལ་བྱིན་གྱིས་བརླབས། ཚེས་གཉིས་ལ་རིགས་འདྲ་ཕྱི་མ་གཅིག་བྱིན་གྱིས་བརླབས་ནས་བཅངས་ན་སྔ་མས་ཞག་བདུན་འདས་པ་ནི། ཕྱི་མས་ཞག་བདུན་མ་ལོན་ན་ཡང་ལོན་པའི་དོད་བྱས་ནས་གཉིས་ཀ་ལ་བརྟེན་པའི་ལྟུང་བ་འབྱུང་བ་ལྟ་བུའོ། །
གཉིས་པ་མ་བརླབས་པས་མ་བརླབས་པ་ལ་བརྡེག་བའི་ཤན་ནི། འཆང་བ་གཉིས་ཀྱི་སྐབས་སུ་ཚེས་གཅིག་ལ་གོས་སམ་ལྷུང་བཟེད་གཅིག་རྙེད། ཚེས་བརྒྱད་ལྟ་བུ་ལ་གཞན་གཅིག་རྙེད་དེ་སྔ་ཕྱི་གཉིས་ཀ་བྱིན་གྱིས་མ་བརླབས་པར་བཅངས་ན། སྔར་རྙེད་པ་དེ་ཞག་བཅུ་འདས་པ་ན་ཕྱི་མས་ཞག་བཅུ་མ་ལོན་ཡང་ལོན་པའི་དོད་བྱས་ནས་གཉིས་ཀ་ལ་ལྟུང་བ་འབྱུང་བ་ལྟ་བུའོ། །
ལྟུང་བ་འདི་སྨན་ལ་མེད་དེ་ཕྱི་མ་མེད་གོང་དུ་སྔ་མ་ལ་ལྟུང་བ་བྱུང་ཟིན་པའི་ཕྱིར། མུ་གཉིས་པ་ནི། ཚེས་གཅིག་ལ་སྨན་ནམ་གོས་སམ་ལྷུང་བཟེད་གཉིས་རྙེད་པ་ལས་གཅིག་བྱིན་གྱིས་བརླབས། གཅིག་བྱིན་གྱིས་མ་བརླབས་པར་རང་རང་གི་ཞག་དུས་འདས་པར་བཅངས་ན། བྱིན་གྱིས་མ་བརླབས་པ་དེས་བརླབས་པ་ཤན་གྱིས་གོས་ནས་ལྟུང་བ་གཉིས་འབྱུང་བ་ལྟ་བུའོ། །
འདི་བརླབས་པའི་ཤན་ཡིན་གྱི་ཞག་ཤན་མ་ཡིན་ནོ། །
མུ་གསུམ་པ་ནི། ཚེས་གཅིག་ལ་གོས་སམ་ལྷུང་བཟེད་གཅིག་རྙེད། དེ་བྱིན་གྱིས་མ་བརླབས་པར་ཚེས་གཉིས་ལ་ཕྱི་མ་གཅིག་རྙེད་དེ། བྱིན་གྱིས་བརླབས་ན་སྔ་མས་ཞག་བཅུ་ལོན་པ་ན་ཕྱི་མ་བྱིན་གྱིས་བརླབས་པས་ཞག་བཅུ་མ་ལོན་ཡང་ལོན་པའི་དོད་བྱས་ནས་ཤན་གྱིས་གོས་པས་བྱིན་གྱིས་བརླབས་པའི་ཤན་དང་ཞག་ཤན་གཉིས་ཀ་ཡིན་པ་ལྟ་བུའོ། །
འདི་སྨན་ལ་མེད་དེ་སྔ་མ་བྱིན་ལེན་བྱས་ན་ལྟུང་བ་བྱུང་ཟིན་པའི་ཕྱིར་རོ། །
མུ་བཞི་པ་ནི། སྤང་ལྟུང་སུམ་ཅུ་ལས་གང་ཡང་རུང་བ་ཞིག་བྱུང་སྟེ་མ་བཤགས་པའི་བར་ལ་གོས་ལ་སོགས་པ་རུང་བ་ཚད་ལྡན་ཞིག་རྙེད་ན་སྔ་མའི་ཤན་གྱིས་ཕྱི་མ་ཡང་ཕྱིར་བཅོས་བྱེད་པའི་ཚེ་སྤོང་དགོས་པའོ། །
མུ་དང་པོ་གསུམ་ནི་ལྟུང་བའི་ཤན་ཡིན་ལ་ཐ་མ་ནི་སྤོང་བའི་ཤན་ཡིན་ནོ། །
གཉིས་པ་འབྲལ་བའི་སྤང་པ་ནི། གང་ཞིག་བྱས་ན་ཆོས་གོས་དང་འབྲལ་བའི་སྤང་བར་འགྱུར་ཞེ་ན། རང་གི་ཆོས་གོས་གསུམ་པོ་གང་ཡང་རུང་བ་ཚད་ལྡན་བྱིན་གྱིས་བརླབས་པ། འཇིགས་པ་དང་བཅས་པའི་དགོན་པ་ལས་གཞན་པའི་གནས་སུ། རྟེན་གྱི་གང་ཟག་སྲ་བརྐྱང་བཏིང་བ་དང་སྣམ་སྦྱར་དང་མི་འབྲལ་བའི་གནང་བ་ཐོབ་པ་མ་ཡིན་པའི་དགེ་སློང་གིས། འདུ་ཤེས་མ་འཁྲུལ་ཞིང་ཀུན་སློང་གནས་དེ་ལས་འདའ་འདོད་ཀྱི་བསམ་པ་དང་ལྡན་པས། སྦྱོར་བ་ཆོས་གོས་གཞག་པའི་གནས་ཉེ་འཁོར་དང་བཅས་པ་ལས་ཕྱི་རོལ་དུ་མཚན་མོ་འདས་ནས། མཐར་ཐུག་ཞག་ཕྱི་མའི་སྐྱ་རེངས་དང་པོ་ཤར་བ་ན་འབྲལ་བའི་སྤང་བའོ། །

སྣམ་སྦྱར་གཞག་སྟེ་ཉི་མ་དེ་ཉིད་ལ་ཕྱིར་ལྡོག་པར་བྱའོ་སྙམ་པའི་བསམ་པས་ཆུ་ཀླུང་སོགས་བརྒལ་ནས་སོང་བ་ལ། རྐྱེན་དབང་གིས་ལྡོག་མ་ནུས་ན་དེའི་བྱིན་བརླབས་ཡིད་ཀྱིས་ཕྱུང་སྟེ་ཁྱིམ་པའི་གོས་ཡན་ཆད་གང་རུང་ལ་བྱིན་གྱིས་བརླབས་པ་ནི། ཚེ་དང་ལྡན་པ་དགོངས་སུ་སོལ། བདག་མིང་འདི་ཞེས་བགྱི་པའི་གོས་འདི་སྣམ་སྦྱར་དུ་བྱིན་གྱིས་བརླབ་བོ། །
ཞེས་ལན་གསུམ་བརྗོད་ནས་ཐབས་ལེགས་བྱའོ། །
བླ་གོས་མཐང་གོས་ལ་ཡང་འདོན་པ་བསྒྱུར་རོ། །
ཡུལ་གཞན་མེད་ན་རང་གིས་ཀྱང་རུང་ངོ་། །
གསུམ་པ་ཟླར་འཇོག་གི་སྤང་བ་ནི། རྟེན་སྲ་བརྐྱང་མ་བཏིང་ཞིང་ཆོས་གོས་གསུམ་པོ་གང་རུང་མེད་པའི་དགེ་སློང་གིས་འཇོག་པའི་དངོས་པོ་གོས་སུ་བྱར་རུང་བ་ཁྲུ་གང་དུ་ལོངས་ཤིང་འཁོར་གསུམ་མི་ཁེབས་པ་ཁ་སྐོང་ལ་རེ་བ་དང་བཅས་པ་བྱིན་གྱིས་བརླབས་པའམ་མ་བརླབས་པ་ཤན་གྱིས་གོས་པ། འདུ་ཤེས་མ་འཁྲུལ་ཞིང་ཀུན་སློང་རང་དོན་དུ་ཞག་སུམ་ཅུར་འཆང་བར་འདོད་པས། སྦྱོར་བ་དེ་ལྟར་བཅངས་ཏ་ེ། མཐར་ཐུག་ཞག་སུམ་ཅུ་འདས་ནས་སོ་གཅིག་པའི་སྐྱ་རེངས་ཤར་བ་ན་སྤང་བའོ། །
འདིར་ཁ་ཅིག་བཅུ་ཚན་དང་པོས་བཅུ་ཚན་གཉིས་པའི་ཞག་བཅུ་འཆང་སྤང་བསྐྱེད་པ་ཡིན་ལ། བཅུ་ཚན་གསུམ་པ་ལ་ཡང་ཡིན་ཟེར་བ་མི་འཐད་དེ། བཅུ་པ་དང་པོ་དང་གཉིས་པ་དང་གསུམ་པ་དག་ནི་ཤན་གྱི་ཕྱིར་ཕན་ཚུན་ལྟོས་པ་མེད་དོ་ཞེས་གསུངས་པའི་ཕྱིར། དེས་ན་འདིར་རིགས་ལྡོག་ལ་ཤན་མི་འབྱུང་བ། ཤན་འབྱུང་བ་རིགས་མི་ལྡོག་པ། ཤན་ཡང་འབྱུང་ལ་རིགས་ཀྱང་ལྡོག་པ། ཤན་ཡང་མི་འབྱུང་རིགས་ཀྱང་མི་ལྡོག་པ་དང་མུ་བཞི་ལས། དང་པོ་ནི། ཚེས་གཅིག་ལྟ་བུ་ལ་རེ་བ་དང་བཅས་པའི་ཁ་སོག་གི་གོས་གཞག ཚེས་ལྔ་ལྟ་བུ་ལ་རེ་བའི་ཡུལ་མེད་པར་སོང་བ་ལྟ་བུའོ། །
གཉིས་པ་ནི། ཚེས་གཅིག་ལྟ་བུ་ལ་རེ་བ་དང་བཅས་ཏེ་ཁ་སོག་གི་གོས་གཞག ཚེས་ལྔ་ལྟ་བུ་ལ་ཁ་སྣོན་དང་བཅས་ཏེ་འཁོར་གསུམ་མི་ཁེབས་པ་རྙེད་པ་ལྟ་བུའོ། །
གསུམ་པ་ནི། ཚེས་གཅིག་ལ་ཁ་སོག་གི་གོས་རེ་བ་དང་བཅས་པ་གཞག ཚེས་ལྔ་ལྟ་བུ་ལ་རིགས་མཐུན་ཚད་ཆོ་ག་རྙེད་པ་ལྟ་བུའོ། །
བཞི་པ་ནི། རེ་བ་དང་བཅས་ཏེ་བཅངས་པ་ན་ཁ་སྣོན་མ་རྙེད་པ་ལྟ་བུའོ། །
ལྟུང་བ་བསྐྱེད་ཚུལ་ཁ་ཅིག་ནག་འབྱམས་སུ་བསྐྱེད་པ་ཡིན་ཏེ། དེ་ཡང་ཚེས་གཅིག་ལྟ་བུ་ལ་གོས་གཅིག་རྙེད་དེ་བྱིན་གྱིས་མ་བརླབས་པར་གཞག ཚེས་ལྔ་ལ་གོས་གཞན་ཞིག་རྙེད་པ་ན་སྔ་མས་ཞག་བཅུ་འདས་ཏེ་བཅུ་གཅིག་པའི་སྐྱ་རེངས་ཤར་བ་ན་དེ་གཉིས་ཀའི་གཞི་ལས་སྤང་ལྟུང་འབྱུང་ལ། དེ་ཕྱིན་ཆད་ཞག་རེ་རེ་འདས་པ་ན་སྤང་ལྟུང་རེ་རེ་བསྐྱེད་པའི་ཕྱིར་ཏེ། གྲོང་དུ་རྒྱུ་བའི་སྐབས་སུ་གྲོང་བཞི་ཕན་ཆད་ནས་གྲོང་རེ་རེ་འདས་པ་ན་ལྟུང་བྱེད་རེ་རེ་བསྐྱེད་པའི་ཕྱིར་ཞེས་པ་མི་འཐད་དེ། ཞག་བཅུ་འདས་པ་ན་ཡང་སྤང་ལྟུང་རེ་རེ་བསྐྱེད་པའི་ཕྱིར། དེ་ལྟ་མ་ཡིན་ན་ལམ་དུ་ཕྱིན་པས་བསྐྱེད་པའི་ལྟུང་བ་རྣམས་ཀྱི་སྐབས་སུ་རྒྱང་གྲགས་གཅིག་འདས་ནས་གོམ་པ་རེ་རེ་འདས་པ་ན་ལྟུང་བྱེད་རེ་རེ་བསྐྱེད་པར་ཐལ། ཞག་བཅུ་འཆང་སྤང་གི་སྐབས་སུ་ཞག་བཅུ་འདས་པ་ཕན་ཆད་ཞག་རེ་རེ་འདས་པ་ན་སྤང་ལྟུང་རེ་རེ་བསྐྱེད་པའི་ཕྱིར། འདོད་མི་ནུས་ཏེ། ལམ་དུ་འགྲོ་བ་ལས་རྒྱང་གྲགས་ཀྱི་བདག་ཉིད་དོ་ཞེས་གསུངས་པའི་ཕྱིར་རོ། །
དེས་ན་ཁྲིའུ་རྩེ་ཁས་བླང་བར་བྱའོ། །
ཞར་ལ་བཟོ་སྒྲུབ་པའི་བསླབ་བྱ་ནི། སྣམ་སྦྱར་དང་གདིང་བ་གཉིས་རྒྱུ་གསར་པ་ལ་ཉིས་རིམ་དུ་བྱ། བླ་གོས་མཐང་གོས་གཉིས་ལ་ཆིག་རྐྱང་། ཟླ་བ་བཞིའི་དུས་ཚིགས་སུ་སྤྱད་པ་ལ་ནི་དེ་དག་ཉིས་འགྱུར་བྱ་ཞིང་ལྷག་པ་མི་སྦྱར། སྣམ་སྦྱར་གྱི་སྣམ་ཕྲན་དགུ་ཡན་ཆད་ཉི་ཤུ་རྩ་ལྔ་མན་ཆད་ཟུང་མི་བྱ། སྣམ་ཕྲན་དགུ་པ་བཅུ་གཅིག་པ་བཅུ་གསུམ་པ་གསུམ་ལ་གླེགས་བུ་ཕྱེད་དང་གསུམ་པ་བྱ། སྣམ་ཕྲན་བཅོ་ལྔ་པ་བཅུ་བདུན་པ་བཅུ་དགུ་པ་གསུམ་ལ་གླེགས་བུ་ཕྱེད་དང་བཞི་པ་བྱ། སྣམ་ཕྲན་ཉེར་གཅིག་པ་ཉེར་གསུམ་པ་ཉེར་ལྔ་པ་གསུམ་ལ་གླེགས་བུ་ཕྱེད་དང་ལྔ་པ་བྱ། གླེགས་བུ་དང་གླེགས་བུ་ཕྱེད་པ་མཉམ་དུ་མི་བསྒྲིག་པར་ཕན་ཚུན་བསྣོལ་མར་བྱའོ། །

གླེགས་བུ་རྣམས་ཚད་མཉམ་པ་གླེགས་བུ་ཕྱེད་པ་རྣམས་ཀྱང་ཚད་མཉམ་དུ་བྱ། ཚལ་བུ་རྣམས་ཀྱི་ཁ་དབུས་ནས་གཡས་གཡོན་དུ་བལྟ་བར་བྱ། མཐའ་སྐོར་དང་ཚལ་བུའི་ཚད་རབ་སོར་བཞི། འབྲིང་སོར་ཕྱེད་གསུམ། ཐ་མ་སོར་གཉིས་སམ་མཐེབ་སོར་གང་བྱའོ། །
སྣམ་སྦྱར་དང་བླ་གོས་ཆེ་ཚད་སྲིད་དུ་ཁྲུ་ལྔ་དང་ཞེང་དུ་ཁྲུ་གསུམ། ཆུང་ཚད་སྲིད་དུ་ཁྲུ་ཕྱེད་དང་ལྔ་དང་ཞེང་དུ་ཕྱེད་དང་གསུམ་པ། འབྲིང་ཚད་དེ་དག་གི་བར་དུ་བྱ་ཞིང་། མཐང་གོས་ནི་དོ་དང་བཞི་ཡང་ཡིན་ལ། དོ་དང་ལྡང་ཡང་ཡིན་ནོ། །
བླ་གོས་ལ་སྣམ་ཕྲན་བདུན་དང་གླེགས་བུ་ཕྱེད་དང་གསུམ་པ། མཐང་གོས་ལ་སྣམ་ཕྲན་ལྔ་དང་གླེགས་བུ་ཕྱེད་དང་གཉིས་པ་བྱའོ། །
དེ་གཉིས་ལ་སྣམ་ཕྲན་དང་གླེགས་བུ་ངེས་པར་དགོས་པ་ནི་མ་ཡིན་ཏེ། ཚིག་ལེའུར་བྱས་པ་ལས། སྣམ་སྦྱར་ངེས་པར་དྲས་ཏེ་བྱ། །
གཞན་ནི་མ་ངེས་གང་གི་ཕྱིར། །
འདོད་ཆུང་རང་གི་ཆོས་གོས་ཀྱི། །
ལས་ཀྱི་སྐྱོ་བར་འགྱུར་ཕྱིར་རོ། །
ཞེས་གསུངས་པའི་ཕྱིར། སྣམ་སྦྱར་གྱི་སྣོད་གཏུར་བུའི་ཚད་ནི། སྲིད་དུ་ཁྲུ་གསུམ་པ་ཞེང་དུ་ཁྲུ་ཕྱེད་དང་གསུམ་པ་ཉིས་ལྟེབ་ཏུ་བྱས་ནས་བརྩེམས་ཤིང་དབུས་སུ་ཁ་བཏོད། ཁ་རྒྱུན་བུ་གུ་ཅན་ལ་ཐི་གུས་བརྒྱུད་པར་བྱའོ། །
བཞི་པ་ཁྲུར་འཇུག་པའི་སྤང་བ་ནི། རྟེན་དགེ་སློང་གིས་ཡུལ་དགེ་སློང་མ་བདུན་བརྒྱུད་ཚུན་ཆད་ཀྱི་ཉེ་དུ་མ་ཡིན་པ་ལ། དངོས་པོ་ཆོས་གོས་གསུམ་བྱིན་གྱིས་བརླབས་པ་དང་གདིང་བ་དག་ལས་གང་ཡང་རུང་བ་འདུ་ཤེས་མ་འཁྲུལ་བའམ་ཐེ་ཚོམ་ཟ་བས། སྦྱོར་བ་མངོན་སུམ་དུ་ཁྲུར་འཇུག་གམ། འཚེད་དུ་འཇུག་གམ། འཆག་ཏུ་འཇུག་པས། མཐར་ཐུག་གོས་ཀྱི་ཕྱོགས་གཅིག་ཆུར་བཅུག་པ་ན་སྤང་བའོ། ལྔ་པ་ལེན་པའི་སྤང་བ་ནི། རྟེན་དང་ཡུལ་གོང་དང་འདྲ་ཞིང་། དངོས་པོ་གོས་སམ་དེས་མཚོན་པའི་ལྷུང་བཟེད་རུང་བ་ཚད་དང་ལྡན་པ། སྦྱོར་བ་ངག་མཚན་ཉིད་དྲུག་ལྡན་གྱིས་བསླངས་ཏེ། མཐར་ཐུག་ལག་ཏུ་ཐོབ་ན་སྤང་བའོ། །
དྲུག་པ་སློང་བའི་སྤང་བ་ནི། རྟེན་དགེ་སློང་རང་གི་ཆོས་གོས་ཚང་མ་ཡོད་པ། ཡུལ་ཁྱིམ་པ་ཉེ་དུ་མ་ཡིན་པ་ལ་དངོས་པོ་གོས་རུང་བ་ཚད་ལྡན། འདུ་ཤེས་མ་འཁྲུལ་ཞིང་ཀུན་སློང་སློང་འདོད་ཀྱི་བསམ་པས། སྦྱོར་བ་ངག་མཚན་ཉིད་དྲུག་ལྡན་གྱིས་བསླངས་ཏེ། མཐར་ཐུག་ལག་ཏུ་ཐོབ་ན་སྤང་བའོ། །
བདུན་པ་སློང་བར་རིགས་པའི་སྤང་བ་ནི། གཞིའི་ཡན་ལག་ལ་རྟེན་ཆོས་གོས་ཚང་མ་མེད་པའི་དགེ་སློང་གིས། ཡུལ་ཁྱིམ་པ་ཉེ་དུ་མ་ཡིན་པ་ལ་དངོས་པོ་ཁྱིམ་པའམ་རབ་ཏུ་བྱུང་བའི་གོས་སྟོད་གཡོགས་སྨད་གཡོགས་ལས་ལྷག་པ། འདུ་ཤེས་མ་འཁྲུལ་ཞིང་ཀུན་སློང་སློང་འདོད་ཀྱི་བསམ་པས། སྦྱོར་བ་ངག་མཚན་ཉིད་དྲུག་ལྡན་གྱིས་བསླངས་ཏེ། མཐར་ཐུག་ལག་ཏུ་ཐོབ་པ་ན་སྤང་བའོ། །
རང་ལ་འཚོ་བའི་ཡོ་བྱད་ཀྱི་གོས་གང་མེད་པ་དེ་སློང་བར་རིགས་ཀྱི་ལྷག་པོ་བསླངས་ན་ལྟུང་བར་འགྱུར་ཞེས་པའི་དོན་ཏོ། །
འདིར་ཁ་ཅིག་་་་་་ཤ་སློང་བའི་སྤང་བ་བསྐྱེད་པ་ལ་གོས་ཚང་མ་ཡོད་པ་དགོས། སློང་རིགས་ཀྱི་སྤང་བ་བསྐྱེད་པ་ལ་གོས་གསུམ་ཡན་ཆད་མ་ཚང་བ་དགོས་གསུང་པ་མི་འཐད་དེ། གོས་གཅིག་མ་ཚང་བའི་དགེ་སློང་དེས་གོས་གཉིས་བསླངས་ན་སྤང་བ་སྐྱེད་དམ་མི་སྐྱེད། མི་བསྐྱེད་ན་ཚད་ལས་ལྷག་པ་སློང་ན་ཉེས་བྱས། ཐོབ་ན་དངོས་གཞིར་གསུངས་པ་དང་འགལ། སྐྱེད་ན་སློང་བའི་སྤང་བ་སྐྱེད་དམ། སློང་རིགས་ཀྱི་སྤང་བ་སྐྱེད། དང་པོ་ལྟར་ན་སློང་བའི་སྤང་བ་སྐྱེད་པ་ལ་གོས་ཚང་བ་ཡོད་དགོས་པ་དང་འགལ། གཉིས་པ་ལྟར་ན་སློང་རིགས་ཀྱི་སྤང་བ་བསྐྱེད་པ་ལ་གོས་གསུམ་ཡན་ཆད་མ་ཚང་བ་དགོས་པ་དང་འགལ་ལོ། །

དེ་བཞིན་དུ་གོས་གཉིས་མ་ཚང་བའི་དགེ་སློང་དེས་གོས་གསུམ་བསླངས་ན་ཅིར་འགྱུར་ཞེས་བརྟགས་ནས་འགོག་པར་བྱའོ། །
ཁ་ཅིག་སློང་བའི་སྤང་བ་བསྐྱེད་པ་ལ། གོས་གཉིས་ཡན་ཆད་ཚང་བ་དགོས་ཞེས་རང་ལུགས་བཞག་ནས། གཞན་དག་སློང་རིགས་ཀྱི་སྤང་བ་བསྐྱེད་པ་ལ་གོས་བཞི་ཚང་བ་དགོས་ཟེར་བ་ལ་གནོད་བྱེད་འདི་ལྟར་བརྗོད་དེ། གོས་གསུམ་མ་ཚང་བའི་དགེ་སློང་དེས་སྦྱིན་བདག་གཅིག་གི་ཡུལ་ལ་གོས་གསུམ་བསླངས་པ་ལ་སློང་བའི་སྤང་བ་སྐྱེད་དམ། སློང་རིགས་ཀྱི་སྤང་བ་སྐྱེད། ཕྱི་མ་ལྟར་ན་དེས་གོས་གསུམ་སློང་རིགས་པར་ཐལ། དེའི་ཕྱིར་ཞེས་གསུང་པ་ནི་ཁྱེད་རང་ལ་ཡང་མཚུངས་ཏེ། གོས་གསུམ་མ་ཚང་བའི་དགེ་སློང་དེས་སྦྱིན་བདག་གཅིག་གི་ཡུལ་ལ་སྦྱོར་བ་གཅིག་གིས་གོས་གསུམ་སློང་རིགས་པར་ཐལ། དེ་ལྟར་སློང་བ་ལ་སློང་རིགས་ཀྱི་སྤང་བ་བསྐྱེད་པའི་ཕྱིར། དེས་ན་ལུགས་གཉིས་ཀ་མི་འཐད་དེ། སྣམ་སྦྱར་མ་ཚང་བའི་དགེ་སློང་དེས་ཁྱིམ་པ་ཉེ་དུ་མ་ཡིན་པ་ལ་སྣམ་སྦྱར་བསླངས་ཏེ་དེ་ལས་ལྷག་པ་ཐོབ་ན་སྤང་ལྟུང་བསྐྱེད་པའི་ཕྱིར་ཏེ། བམ་ལྔར་ཡ་བ་ཐོབ་ན་ན་སྨད་པ་མེད། ཡ་བ་ལས་ལྷག་པ་ཐོབ་ན་ཡང་ན་སྨད་པ་མེད་ཅེས་གསུང་པའི་ཕྱིར། དེས་ན་སློང་བའི་སྤང་བ་བསྐྱེད་པ་ལ་གོས་ཚང་མ་ཡོད་དགོས། སློང་རིགས་ཀྱི་སྤང་བ་བསྐྱེད་པ་ལ་གོས་མ་ཚང་བ་དགོས་ཏེ། གོས་གཅིག་མ་ཚང་བའི་དགེ་སློང་དེ་ཡང་སློང་རིགས་ཀྱི་སྤང་བ་སྐྱེད་པའི་བྱེད་པ་པོ་ཡིན་པའི་ཕྱིར་ཏེ། དེས་གོས་གཅིག་སློང་བ་རིགས་པའི་ཕྱིར་རོ། །
བརྒྱད་པ་སྤགས་པ་སློང་བའི་སྤང་བ་ནི། རྟེན་དགེ་སློང་སྲ་བརྐྱང་མ་བཏིང་བས། ཡུལ་ཁྱིམ་པ་ཉེ་དུ་མ་ཡིན་པས་རང་ལ་བསྡོས་པའི་གོས། འདུ་ཤེས་མ་འཁྲུལ་ཞིང་ཀུན་སློང་རང་ལ་བསྡོས་པར་ཤེས་པ། དངོས་སུ་འབུལ་ལོང་མེད་པར་སྔ་ཚོམས་སུ་སློང་འདོད་པས། སྦྱོར་བ་ངག་དྲུག་ལྡན་གྱིས་བསླངས་ཏེ། མཐར་ཐུག་དེའི་རྐྱེན་གྱིས་ཐོབ་པ་ན་སྤང་བའོ། །
དགུ་པ་སོ་སོ་ནས་སྤགས་པ་སློང་བའི་སྤང་བ་ནི་གཞན་སྔ་མ་དང་འདྲ་བ་ལ། རང་ལ་ཁྱིམ་བདག་བཟའ་མི་གཉིས་ཀྱིས་སོ་སོ་ནས་བསྔོས་པའི་གོས་ཞེས་སྦྱར་རོ། །
བཅུ་པ་བསྐུར་བའི་སྤང་བ་ནི། རྟེན་དགེ་སློང་གིས་ཡུལ་ཞལ་ཏ་བ་ལ་དངོས་པོ་ཁྱིམ་པ་ཉེ་དུ་མ་ཡིན་པས་བསྐུར་བའི་གོས་ཀྱི་རིན། འདུ་ཤེས་མ་འཁྲུལ་ཞིང་ཀུན་སློང་སློང་འདོད་ཀྱི་བསམ་པས། སྦྱོར་བ་བསྐུལ་བསྡད་དྲུག་ལས་ལྷག་པས་བསླངས་ཏེ། མཐར་ཐུག་ཐོབ་པ་ན་སྤང་བའོ། །
བཅུ་ཚན་གཉིས་པ་ལ་སྡོམ་ནི། སྲིན་བལ་འབའ་ཞིག་ཆ་གཉིས་དང་། །
དྲུག་དང་མཐོ་གང་ལམ་དང་ནི། །
ཁྲུ་བ་དང་ནི་གསེར་དངུལ་ལེན། །
མངོན་མཚན་ཅན་དང་ཉོ་ཚོང་ངོ་། །
ཞེས་གསུངས་ཏེ། སྲིན་བལ་གྱི་སྟན་གྱི་སྤང་བ་དང་། བལ་ནག་པོ་འབའ་ཞིག་པ་དང་། ཆ་གཉིས་བསྲེས་པའི་སྟན་གྱི་སྤང་བ་གསུམ་ནི་རིམ་པ་ལྟར། རྟེན་དགེ་སློང་གིས། དངོས་པོ་ཡུལ་དུས་དེར་དཀོན་པའི་སྲིན་བལ་དང་བལ་རང་བཞིན་གྱིས་ནག་པོ་དང་། ཆ་གཉིས་བསྲེས་ཏེ་འདུ་ཤེས་མ་འཁྲུལ་ཞིང་ཀུན་སློང་སྟན་བྱེད་འདོད་ཀྱིས། སྦྱོར་བ་རང་ངམ་གཞན་བསྐོས་པས་བསྟན་བྱེད་པར་བརྩམས་ཏེ། མཐར་ཐུག་སྲིན་བལ་ལ་སོགས་པ་དེ་དག་བཀྲམ་པ་ཙམ་ན་སྤང་བའོ། །
བཞི་པ་ལོ་དྲུག་གི་ནང་དུ་སྟན་བྱེད་པའི་སྤངས་པ་ནི། རྟེན་དགེ་སློང་གིས་དངོས་པོ་ལོ་དྲུག་གི་ནང་དུ་སྟན་གཉིས་པ། འདུ་ཤེས་མ་འཁྲུལ་ཞིང་ཀུན་སློང་སྟན་གསར་པ་བྱེད་འདོད་ཀྱིས། །
སྦྱོར་བ་ལོ་དྲུག་གི་ནང་དུ་སྟོན་གཉིས་པ་བརྩམས་ཏེ། མཐར་ཐུག་ཟིན་པ་ན་སྤང་བའོ། །

ལྔ་པ་མཐོ་གང་གི་སྤང་བ་ནི། རྟེན་དགེ་སློང་གིས་རང་དབང་བའི་གདིང་བ་གསར་པ་ལ་གདིང་བ་རྙིང་པ་བཅོས་སུ་རུང་བ་ཚུན་ཆད་ཡོད་བཞིན་དུ་དེ་ལས་བདེ་བར་གཤེགས་པའི་མཐོ་གང་གིས་མ་སླན་པར། འདུ་ཤེས་མ་འཁྲུལ་ཞིང་ཀུན་སློང་རང་དགར་སྤྱོད་པར་འདོད་པས། སྦྱོར་བ་ལོངས་སྤྱོད་པར་བརྩམས་ཏེ། མཐར་ཐུག་ལོངས་སྤྱོད་པ་ན་སྤང་བའོ། །
ཤ་་་་་་ཁ་ཅིག་གདིང་བ་རྙིང་པ་ལས་བདེ་བར་གཤེགས་པའི་མཐོ་གང་གི་མ་སླན་པའི་གདིང་བ་གསར་པ་བཅོས་ན་སྤང་བ་འདི་ལྟར་འགྱུར་ཏེ། དེའི་དགག་བྱ་ནི་གདིང་བ་གསར་པ་ལ་འདོད་ཞེན་སྐྱེ་བའི་དགག་བྱ་ཡོད་པས་དེ་དགག་པའི་ཆེད་ཡིན་པའི་ཕྱིར་ཏེ། སོ་སོ་ཐར་པ་ལས་ཁ་དོག་མི་སྡུག་པར་བྱ་བའི་ཕྱིར་ཞེས་གསུངས་པའི་ཕྱིར་ཞེས་གསུང་པ་མི་འཐད་དེ། གདིང་བ་གསར་པ་ལ་རྙིང་པ་མ་གླན་ན་སྦྱིན་བདག་སྔ་མའི་བསོད་ནམས་སྤེལ་བ་རྒྱུན་ཆད་པའི་དགག་བྱ་དང་། སྦྱིན་བདག་ཕྱི་མའི་བསོད་ནམས་ཡུན་རིང་དུ་མི་འཕེལ་བའི་དགག་བྱ་ཡོད་པས་དེ་དགག་པའི་ཆེད་ཡིན་པའི་ཕྱིར་ཏེ། ལུང་དུ་ངའི་ཉན་ཐོས་དྲིན་མི་ཤེས་པ་ཁྱིམ་པ་དང་བྲམ་ཟེ་དད་པ་ཅན་ཞེས་སོགས་གསུངས་པའི་ཕྱིར། ཁ་ཅིག་གདིང་བ་རྙིང་པ་ཡོད་ཀྱང་འདྲ་ལ་མེད་ཀྱང་འདྲ་གླན་དགོས་ཀྱི་མ་གླན་ན་ལྟུང་བར་འགྱུར་རོ་ཞེས་ཟེར་བ་མི་འཐད་དེ། གལ་ཏེ་ཡོད་ན་ཞེས་གསུངས་པའི་ཕྱིར་དང་གཞན་དུ་ན་རབ་བྱུང་བྱས་མ་ཐག་པའི་གང་ཟག་གི་གདིང་བ་གསར་པ་ལ་ལོངས་སྤྱོད་དུ་མི་རུང་བར་འགྱུར་རོ། །
དྲུག་པ་བལ་ཁུར་བའི་སྤང་བ་ནི། རྟེན་དགེ་སློང་གིས་དངོས་པོ་བལ་གྱི་ཁུར་རང་གི་ཡིན་པ་ལམ་རྒྱང་གྲགས་གཅིག་འདས་པར། འདུ་ཤེས་མ་འཁྲུལ་ཞིང་ཀུན་སློང་རང་དགར་དུ་སྤྱོད་པར་འདོད་པས། སྦྱོར་བ་བལ་གྱི་ཁུར་ཁྱེར་བ་གཞན་མེད་ན་དཔག་ཚད་གསུམ་ཚུན་ཆད་ལ་ལྟུང་བ་མེད། དེ་ནས་བརྩམས་ནས་རྒྱང་གྲགས་གཅིག་གི་མཐར་ཕྱིན་པའམ། ཁུར་ཁྱེར་བ་ཡོད་ན་དང་པོ་ནས་བརྩམས་ཏེ་རྒྱང་གྲགས་རེ་རེའི་མཐར་སྤང་ལྟུང་རེ་རེ་དེའི་ཕྱེད་རེ་ལ་ཉེས་བྱས་རེའོ། །
སླ་་་་་་ཁ་ཅིག་བལ་ཁུར་གྱི་སྤང་བ་བསྐྱེད་པ་ལ་བལ་ཁུར་དུ་ལོངས་པ་དགོས་གསུང་བ་མི་འཐད་དེ། དགོས་མེད་དུ་ཞྭ་དང་ལྷྭམ་སྒྲོག་གུ་ཅན་དང་། སྟོད་སྐོར་ནང་ཚངས་ཅན་དང་། རྒྱ་ཅང་དང་། ལྕག་པོད་དང་། ཤུར་བུ་ཁྲི་འུར་ལྡང་བའི་བལ་ཁྱེར་ན་སྤང་བར་འགྱུར་བའི་ཕྱིར། དེས་ན་དགོས་པ་ཡོད་ན་ཞྭ་དང་ལྷྭམ་སྒྲོག་གུ་ཅན་སོགས་ལྡང་བའི་བལ་ཁྱེར་དུ་རུང་ངོ་། །
བདུན་པ་བལ་རྨེལ་དུ་འཇུག་པའི་སྤང་བ་ནི། རང་གིས་བྱིན་གྱིས་བརླབས་པའི་ཆོས་གོས་ཞེས་པའི་དོད་དུ་ལུག་གི་བལ་ཁྲུར་འཇུག་གམ། འཚེད་དུ་འཇུག་གམ། འཆག་ཞེས་པའི་ཚབ་ཏུ་རྨལ་དུ་འཇུག་ཅེས་འདོན་པ་བསྒྱུར་ཏེ་ལྟུང་བའི་རྣམ་གཞག་འཁུར་འཇུག་གི་སྐབས་དང་འདྲའོ། །
བརྒྱད་པ་རིན་པོ་ཆེ་བདག་གིར་བྱེད་པའི་སྤང་བ་ནི། རྟེན་དགེ་སློང་རུང་བ་གསུམ་པོ་གང་དང་ཡང་མི་ལྡན་པས། དངོས་པོ་གསེར་དངུལ་ལ་སོགས་པའི་རིན་པོ་ཆེ་ཡིན་པ། ཉོ་ཚོང་ལ་སོགས་པའི་ཐ་སྙད་གདགས་སུ་རུང་བ་རང་གི་ཡིན་པ་ལག་པས་སླེབ་པའི་མངོན་སུམ་དུ་གནས་པ་ལ། འདུ་ཤེས་མ་འཁྲུལ་ཞིང་ཀུན་སློང་རང་དོན་དུ་རང་གར་རེག་གམ་རེག་ཏུ་འཇུག་འདོད་པས། སྦྱོར་བ་རང་ངམ་གཞན་མངོན་སུམ་དུ་བསྐོས་ཏེ་རེག་པར་རྩོམ་ཞིང་། མཐར་ཐུག་རེག་པ་རྫོགས་པ་ན་སྤང་བའོ། །
རིན་པོ་ཆེའི་རུང་བ་བྱ་ཚུལ་ལ་གསུམ་སྟེ། སྦྱིན་བདག་བདག་པོ་ཡིན་སྙམ་དུ་རང་གི་བསམ་པས་མོས་སུ་གཞུག་པ་དང་། ཞལ་ཏ་བའམ་གཉེར་བྱེད་པའི་དགེ་བསྙེན་ལྟ་བུ་བདག་པོ་ཉིད་དུ་ཁས་ལེན་དུ་འཇུག་པ་དང་། བྱིན་གྱིས་བརླབ་པ་ནི། བསྙེན་པར་མ་རྫོགས་པ་ཞིག་ལ་ཟུར་གྱིས་གོས་ཏེ་མདུན་དུ་གཞག་ཏུ་བཅུག་ནས། རྟེན་དང་ཡུལ་གཉིས་ཀ་འགྲེངས་ཏེ་མི་རེག་པར་ལག་པ་བརྐྱངས་ཏེ་འཛིན་པའི་ཚུལ་དུ་བྱས་ནས། བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བས། དངོས་པོ་རུང་བ་མ་ལགས་པ་འདི་རྙེད་དེ། བདག་དགེ་སློང་མིང་འདི་ཞེས་བགྱི་བས་དངོས་པོ་རུང་བ་མ་ལགས་པ་འདི་བྱིན་གྱིས་བརླབ་བོ། །

དངོས་པོ་རུང་བ་མ་ལགས་པ་འདི་དངོས་པོ་རུང་བར་བསྒྲུབ་པར་བགྱིའོ། །
ཞེས་ལན་གསུམ་བརྗོད་ལ་ཐབས་ལེགས་བྱའོ། །
དགུ་པ་མངོན་མཚན་ཅན་གྱི་སྤང་བ་ནི། རྟེན་རྐྱེན་ཁྱད་པར་ཅན་དང་མི་ལྡན་པའི་དགེ་སློང་གིས། ཡུལ་ཁྱིམ་པ་ཉེ་དུ་མ་ཡིན་པ། རང་དང་ནོར་མི་གཅིག་པ་ལ། དངོས་པོ་རིན་པོ་ཆེའམ་འབྲུ་ལ་སོགས་པའི་ནོར་རང་དབང་བ། འདུ་ཤེས་མ་འཁྲུལ་ཞིང་ཀུན་སློང་རང་དོན་དུ་སྐྱེད་ཀྱི་ཁེ་འདོད་པས། སྦྱོར་བ་བུན་སྐྱེད་བྱེད་པ་ལ་ཞུགས་ཏེ། མཐར་ཐུག་སྐྱེད་ཐོབ་པ་ན་སྤང་བའོ། །
བཅུ་པ་ཉོ་ཚོང་གི་སྤང་བ་ནི། རྟེན་སྔོན་གྱི་བུ་ལོན་ཆགས་པས་ཉོ་ཚོང་མ་བྱས་ན་བུ་ལོན་མི་ཁྱེར་ཞིང་བུ་ལོན་མ་ཁྱེར་ན་མ་བྱིན་ལེན་ཀྱི་ཕམ་པར་འགྱུར་བ་ལ་སོགས་པའི་རྐྱེན་ཁྱད་པར་ཅན་དང་མི་ལྡན་པ་སྟེ། འདི་རྟེན་གོང་མ་ལ་ཡང་མཚུངས་སོ་དངོས་པོ་འབྲུ་དང་གོས་ལ་སོགས་པ། འདུ་ཤེས་མ་འཁྲུལ་ཞིང་ཀུན་སློང་རང་དོན་དུ་རང་དགར་ཉོ་ཚོང་བྱེད་པར་འདོད་པས། སྦྱོར་བ་མོད་པའི་ཚེ་ཉོ་ཞིང་དཀོན་པའི་ཚེ་ཚོང་བར་བརྩམས་པས། མཐར་ཐུག་དེའི་རྐྱེན་གྱིས་ཁེ་སྤོགས་གྲུབ་པའི་ཚེ་སྤང་བའོ། །
བཅུ་ཚན་གསུམ་པ་ལ་སྡོམ་ནི། ལྷུང་བཟེད་གཉིས་དང་ཐ་ག་གཉིས། །
བྱིན་ཕྲོག་སྟོན་ཟླ་ཐ་ཆུང་དང་། །
དགོན་པ་བ་དང་རས་ཆེན་དང་། །
བསྔོས་པ་དང་ནི་གསོག་འཇོག་གོ །ཞེས་ཏེ། དང་པོ་ལྷུང་བཟེད་ལྷག་པོ་འཆང་བའི་སྤང་བ་ནི། རྟེན་དགེ་སློང་གིས་དངོས་པོ་ལྷུང་བཟེད་རུང་བ་ཚད་དང་ལྡན་པ་ལྷག་པོ། ལྷག་པའི་ཡོ་བྱད་དུ་བྱིན་གྱིས་བརླབ་པ་སོགས་ཀྱིས་རུང་བ་མ་བྱས་པ། འདུ་ཤེས་མ་འཁྲུལ་ཞིང་ཀུན་སློང་རང་དོན་དུ་རྒྱུན་དུ་འཆང་འདོད་ཀྱི་བསམ་པས། སྦྱོར་བ་ཞག་བཅུ་བཅངས་ཏེ། མཐར་ཐུག་བཅུ་གཅིག་པའི་སྐྱ་རེངས་ཤར་བའི་ཚེ་སྤང་བའོ། །
གཉིས་པ་ལྷུང་བཟེད་ལྷག་པོ་ཚོལ་བའི་སྤང་བ་ནི། རྟེན་ལྷུང་བཟེད་རུང་བ་ཚད་ལྡན་ཡོད་པའི་དགེ་སློང་གིས། ཡུལ་ཁྱིམ་པ་ཉེ་དུ་མ་ཡིན་པ་ལ། དངོས་པོ་ལྷུང་བཟེད་རུང་བ་ཚད་ལྡན། འདུ་ཤེས་མ་འཁྲུལ་ཞིང་ཀུན་སློང་རང་དོན་དུ་སློང་འདོད་ཀྱི་བསམ་པས། སྦྱོར་བ་ངག་མཚན་ཉིད་དྲུག་ལྡན་གྱིས་བསླངས་ཏེ། མཐར་ཐུག་ལག་ཏུ་ཐོབ་པ་ན་སྤང་བའོ། །
གསུམ་པ་འཐག་ཏུ་འཇུག་པའི་སྤང་བ་ནི། རྟེན་དགེ་སློང་གིས་ཡུལ་ཐ་ག་པ་ཉེ་དུ་མ་ཡིན་པ་ལ། དངོས་པོ་གོས་ཀྱི་རྒྱུ་རུང་བ་ཚད་ལྡན་རང་གི་ཡིན་པ། བསམ་པ་འདུ་ཤེས་མ་འཁྲུལ་ཞིང་ཀུན་སློང་རང་དོན་དུ་འཐབ་ཏུ་འཇུག་འདོད་ཀྱི་བསམ་པས། སྦྱོར་བ་རང་ངམ་བསྐོས་པར་རྔན་པ་མ་བྱིན་པར་འཐགས་སུ་བཅུག་སྟེ། མཐར་ཐུག་ལག་ཏུ་ཐོབ་པ་ན་སྤང་བའོ། །
བཞི་པ་འཐག་པ་བསྐྱེད་པའི་སྤང་བ་ནི། འཐག་པ་བསྐྱེད་པའི་དངོས་པོ་ནི་སྦྱིན་བདག་གིས་རང་ལ་བསྔོས་པའི་དོགས་པ་རུང་བ་ཚད་ལྡན་ལས་ལྷག་པ་སྦྱིན་བདག་ལས་བསླངས་ཏེ། རང་ངམ་བསྐོས་པས་འཐག་ཏུ་གཞུག་པ་སོགས་སྔར་བཞིན་ནོ། །
ལྔ་པ་བྱིན་ཕྲོག་གི་སྤང་བ་ནི། རྟེན་དགེ་སློང་གིས་ཡུལ་དགེ་སློང་ཆོས་བརྒྱད་ལྡན་ལ་དངོས་པོ་རང་གིས་བྱིན་པའི་ཆོས་གོས། འདུ་ཤེས་མ་འཁྲུལ་ཞིང་ཀུན་སློང་རང་ངམ་གཞན་གྱི་དོན་དུ་འཕྲོག་འདོད་ཀྱི་བསམ་པས། སྦྱོར་བ་རང་ངམ་གཞན་བསྐོས་པས་ཕྲོག་སྟེ། མཐར་ཐུག་དབྲལ་བར་བྱ་བའི་དགེ་སློང་གི་ལུས་ལས་ཆོས་གོས་དེ་བྲལ་བ་ན་སྤང་བའོ། །
ཤ་་་་་་ཁ་ཅིག་ལྷུང་བཟེད་ཕྲོག་པས་བྱིན་ཕྲོག་གི་སྤང་བ་སྐྱེད་དེ། །
འགྲེལ་པར་གོས་ཞེས་པ་མཚོན་པ་སྟེ། དགེ་སྦྱོང་གི་ཡོ་བྱད་གང་ཡང་རུང་བ་ཕྲོག་པ་ལ་དངོས་གཞིར་འགྱུར་རོ་ཞེས་གསུངས་པའི་ཕྱིར་ཟེར་བ་མི་འཐད་དེ། གོས་ཞེས་པ་ནི་འགྱུར་སྐྱོན་ཡིན་པས་དག་པར་བསྒྱུར་ན་ཆོས་གོས་ཞེས་པ་མཚོན་པ་སྟེ། དགེ་སྦྱོང་གི་ཡོ་བྱད་གང་ཡང་རུང་བ་ཕྲོག་པ་ལ་དངོས་གཞིར་འགྱུར་ཞེས་འབྱུང་ལ། དེའི་དོན་ཡང་ཆོས་གོས་ཞེས་པ་མཚོན་པ་སྟེ། ལྷག་པའི་ཡོ་བྱད་དང་འཚོ་བའི་ཡོ་བྱད་ཀྱི་གོས་གང་ཡང་རུང་བ་ཕྲོག་ན་སྤང་ལྟུང་སྐྱེད་ཅེས་པའི་དོན་ཡིན་ཏེ། བམ་ལྔར་གོས་ཉིད་དུ་གཏོགས་པའི་ཡོ་བྱད་གང་ཡང་རུང་བ་ཕྲོག་པ་ལ་ན་སྨད་པ་མེད་དོ་ཞེས་གསུངས་པའི་ཕྱིར་དང་། རྩ་བར་དེ་གོས་ཉིད་ཡིན་ནའོ་ཞེས་གསུངས་པའི་ཕྱིར། ཁྱེད་ལྟར་ན་ཕོར་པ་སོགས་ཕྲོག་པས་ཀྱང་ཕྲོག་པའི་སྤང་བ་སྐྱེད་པར་ཐལ། ཡོ་བྱད་གང་ཡང་རུང་བ་ཞེས་སྨོས་པའི་ཕྱིར། ཁྱབ་པ་ཁས་བླངས་སོ། །

ཊཱི་ཀར་རྐུ་སེམས་ཀྱིས་ཕྲོག་ན་མ་བྱིན་ལེན་གྱི་ལྟུང་བར་འགྱུར་ཞེས་གསུངས་པའི་དོན་ནི། ཁོ་རང་དབང་བའི་བསམ་པས་ཕྲོགས་ན་མ་བྱིན་ལེན་གྱི་ལྟུང་བར་འགྱུར་གྱི། སྐབས་འདིའི་ལྟུང་བར་མི་འགྱུར་ཞེས་པའི་དོན་ནོ། །
དྲུག་པ་བརྟད་པ་ལས་བྱུང་བའི་སྤང་བ་ནི། རྟེན་དབྱར་གནས་པའི་དགེ་སློང་གིས། དངོས་པོ་དབྱར་གནས་པར་ཁས་བླངས་པ་ལས་བྱུང་བའི་གོས་ཀྱི་རྙེད་པ་རུང་བ་ཚད་ལྡན། དུས་དབྱར་ཁས་བླངས་ནས་དགག་དབྱེ་མ་བྱས་པའི་གོང་དུ། རྐྱེན་དབང་མ་གཏོགས་པར་འདུ་ཤེས་མ་འཁྲུལ་ཞིང་ཀུན་སློང་དབྱར་ནང་དུ་བདག་གིར་བྱེད་འདོད་པ་དང་། དབྱར་ནང་དུ་རང་དགར་བགོད་འདོད་པ་དང་དགག་དབྱེ་མཐོན་བའི་ཕྱི་དེ་ཉིན་པར་མི་བགོ་བར་འདོད་པས། སྦྱོར་བ་དེ་དང་དེ་ལྟར་བྱེད་པས་སྔ་མ་ནི་དགག་དབྱེའི་ནང་དུ་བདག་གིར་བྱས་པ་དང་བགོས་པ་དང་། ཕྱི་མ་སྦྱིན་བདག་གིས་ཁོ་བོ་མ་སླེབ་ཀྱི་བར་དུ་མ་བགོ་ཞིག་ཅེས་པའི་ཚིག་གི་དབང་མེད་ན་སྦེད་པ་མ་བསྐོས་པར་གཞག་པ་དུས་དེ་དང་དེ་ལས་འདས་ན། རིམ་བཞིན་དབྱར་གྱི་རྙེད་པ་བདག་གིར་བྱེད་སྔས་པ་དང་བགོད་སྔས་པ་དང་། བགོད་འཕྱིས་བའི་སྤང་བར་འགྱུར་རོ། །
རྐྱེན་དབང་མ་གཏོགས་ཞེས་པ་ནི་བརྟད་པ་གློ་བུར་གྱི་དགོས་པའི་དབང་གིས་མཐའ་དགག་དབྱེ་འབྱུང་བ་ལ་ཞག་བཅུ་ཙམ་ན་རྙེད་པ་ནི་བདག་གིར་བྱེད་དུ་མི་རུང་བ་མ་གཏོགས་པ་སྟེ་རུང་ངོ་ཞེས་པའི་དོན་ནོ། །
མཚོ་་་་་་ཁ་ཅིག་བརྟད་པའི་དབང་གིས་ཞེས་སོགས་ཀྱི་དོན་ནི་བཅུ་ཚམས་སུ་བདག་གིར་བྱེད་དུ་རུང་ཞེས་པ་ཡིན་ལ། དེ་བགོས་ན་ཞེས་པའི་དོན་ནི་སོ་སོའི་སྐལ་བ་བགོས་ན་སྤང་བར་འགྱུར་ཞེས་པའི་དོན་ཡིན་གསུངས་པ་མི་འཐད་དེ། འགྲེལ་པར་གཙུག་ལག་ཁང་གང་དག་ན་ཆོས་གོས་ཀྱི་ཟོང་ངེས་པར་གྱུར་པ་ཡོད་པ་ནི་ཇི་སྲིད་དུ་མ་ཐོབ་པ་དེ་སྲིད་དུ་དེ་ལ་བདག་གིར་བྱ་བ་མི་འབྱུང་ལ་ཞེས་གསུངས་པའི་ཕྱིར། དེས་ན་གཞུང་སྔ་མས་སོ་སོའི་སྐལ་པ་ངོ་རིགས་སུ་བྱེད་རུང་བར་བསྟན། ཕྱི་མས་སོ་སོའི་སྐལ་པ་དབང་བྱར་ཡོད་པ་བགོས་ན་སྤང་བར་འགྱུར་ཞེས་པའི་དོན་ནོ། །
བདུན་པ་དགོན་པ་བའི་འབྲལ་སྤང་ནི། རྟེན་སྣམ་སྦྱར་དང་མི་འབྲལ་བའི་གནང་བ་མ་ཐོབ་པ་དང་སྲ་བརྐྱང་མ་བཏིང་བའི་དགེ་སློང་གིས། དངོས་པོ་རང་གི་ཆོས་གོས་གསུམ་པོ་གང་རུང་དངོས་ཀྱི་བྱིན་བརླབས་ཅན་དགོན་པར་འཇིགས་པའི་དབང་གིས་སྤྱོད་ཡུལ་གྱི་གྲོང་དུ་འཇིགས་པ་མ་བྲལ་བར་དུ་གཞག་ཏུ་རུང་བ་ལ། འདུ་ཤེས་མ་འཁྲུལ་ཞིང་ཀུན་སློང་རང་དགར་ཞག་དྲུག་འབྲལ་འདོད་ཀྱི་བསམ་པས། སྦྱོར་བ་བར་ཆད་ཀྱི་རྐྱེན་མེད་པར་རང་གི་གནས་དང་ཆོས་གོས་གཞག་པའི་གནས་གཉིས་ཉེ་འཁོར་དང་བཅས་པ་ལས་གཞན་དུ་གནས་ལ། མཐར་ཐུག་ཞག་དྲུག་འདས་ཏེ་བདུན་པའི་སྐྱ་རེངས་ཤར་བ་ན་སྤང་བའོ། །
ཁ་ཅིག་དགོན་པ་བའི་འབྲལ་སྤང་བསྐྱེད་པ་ལ། སྣམ་སྦྱར་དང་འབྲལ་བ་ཡན་ལག་ཏུ་དགོས་གསུངས་པ་མི་འཐད་དེ། ཆོས་གོས་གསུམ་ལས་གང་ཡང་རུང་བ་དང་བྲལ་ན་འདིའི་འབྲས་སྤང་བསྐྱེད་པའི་ཕྱིར་ཏེ། སོ་སོ་ཐར་པ་ལས་དགེ་སློང་དགོན་པ་བ་དེ་འདོད་ན་ཆོས་གོས་གསུམ་པོ་གང་ཡང་རུང་བ་ཞིག་སྤྱོད་ཡུལ་གྱི་གྲོང་དུ་གཞག་པར་བྱའོ་ཞེས་དང་། ཊཱི་ཀར་ཆོས་གོས་གསུམ་ལས་གང་ཡང་རུང་བ་གཅིག་ཅེས་གསུངས་པའི་ཕྱིར། བརྒྱད་པ་རས་ཆེན་བཙལ་ལྔས་གཞག་འཕྱིས་པའི་སྤང་བ་ནི། རྟེན་དབྱར་གནས་དང་འབྲེལ་བའི་དགེ་སློང་གིས། དངོས་པོ་རས་ཆེན་རུང་བ་ཚད་ལྡན་ཆར་ཆུ་སྐྱོབ་ནུས་པ་ཟླ་བ་བཞིར་སྤྱད་བའི་རྙིང་པ་མ་ཡིན་པ། བཙལ་བའི་དུས་དབྱར་ཁས་ལེན་པའི་སྔ་རོལ་ཟླ་བ་གཅིག་གི་ནང་དུ་བཙལ་དུ་རུང་ཞིང་། འཇོག་པའི་དུས་དགག་དབྱེ་ཐོན་ནས་ཟླ་བ་ཕྱེད་ཀྱི་བར་དུ་གཞག་ཏུ་རུང་བ་ལ། འདུ་ཤེས་མ་འཁྲུལ་ཞིང་ཀུན་སློང་རང་དོན་དུ་དབྱར་ཁས་ལེན་པའི་ཟླ་བ་གཅིག་གི་གོང་དུ་ཚོལ་འདོད་པའམ། དགག་དབྱེ་གྲོལ་ནས་ཟླ་བ་ཕྱེད་ཀྱི་འོག་ཏུ་ཡང་རས་ཆེན་སྦེད་པ་མ་བསྐོས་པར་འཇོག་འདོད་ཀྱི་བསམ་པས་སྦྱོར་བ་དེ་ལྟར་བྱེད་ཅིང་། མཐར་ཐུག་དེའི་རྐྱེན་གྱིས་ཟླ་བ་གཅིག་གི་གོང་དུ་བཙལ་ནས་རྙེད་པ་ན་བཙལ་ལྔས་ཀྱི་སྤང་བ་དང་། དགག་དབྱེ་གྲོལ་ནས་སྦེད་པ་མ་བསྐོས་པར་ཟླ་བ་ཕྱེད་ལས་ལྷག་པ་བཅངས་ན་གཞག་འཕྱིས་པའི་སྤང་བའོ། །

ཁ་ཅིག་རས་ཆེན་བཙལ་སྔས་དང་དབྱར་རྙེད་བདག་གིར་བྱེད་པའི་སྤང་ལྟུང་བསྐྱེད་པ་ལ་ཁྱིམ་པའི་ཡུལ་ལ་བཙལ་བ་ཡན་ལག་ཏུ་དགོས་གསུངས་པ་མི་འཐད་དེ། རས་ཆེན་བཙལ་ལྔས་ཀྱི་སྤང་ལྟུང་འདི་དོན་མེད་པའི་ཡོ་བྱད་གསོག་པ་དགག་བྱར་བྱས་པ་ཡིན་ཞིང་། དབྱར་རྙེད་བདག་གིར་བྱས་པའི་སྤང་བ་ནི་དབྱར་རལ་བ་དགག་བྱར་བྱས་པ་གང་ཞིག ཁྱིམ་པ་དང་རབ་ཏུ་བྱུང་བ་གང་གི་ཡུལ་ལས་རྙེད་ཀྱང་དགག་བྱ་དེ་གཉིས་ཁྱད་པར་མེད་པའི་ཕྱིར། དགུ་པ་བསྡུས་བསྒྱུར་གྱི་སྤང་བ་ནི། རྟེན་དགེ་སློང་གི་ཡུལ་ཁྱིམ་པའམ་རབ་ཏུ་བྱུང་བས་དགེ་སློང་གི་གང་ཟག་གམ་དགེ་འདུན་ལ་བསྔོས་པའི་གོས། འདུ་ཤེས་མ་འཁྲུལ་ཞིང་ཀུན་སློང་རྐུ་སེམས་མེད་པར་རང་དགར་བསྒྱུར་འདོད་ཀྱི་བསམ་པས་རང་ལ་བསྒྱུར་ཏེ། མཐར་ཐུག་ལག་ཏུ་ཐོབ་པ་ན་སྤང་བའོ། །
ཁ་ཅིག་བསྔོས་བསྒྱུར་གྱི་སྤང་བ་བསྐྱེད་པ་ལ། སྦྱིན་པར་བྱེད་པའི་སྤྱིན་བདག་ཁྱིམ་པ་ཉེ་དུ་མ་ཡིན་པ་ཡན་ལག་ཏུ་དགོས་ཤིང་། བསྒྱུར་རྒྱུའི་དངོས་པོ་ལ་གོས་དང་ལྷུང་བཟེད་གཉིས་ཡོད་ལ། སྦྱོར་བ་ངག་མཚན་ཉིད་ལྔ་ལྡན་དགོས་གསུང་པ་དང་པོ་མི་འཐད་དེ། རབ་བྱུང་གིས་བསྔོས་པ་བསྒྱུར་ན་ཡང་སྤང་ལྟུང་བསྐྱོད་པའི་ཕྱིར་ཏེ། བམ་ལྔར་སྦྱིན་པར་བྱེད་པ་ཁྱིམ་པ་དང་རབ་ཏུ་བྱུང་བ་མཚན་དང་ལྟ་བ་མཐུན་པ་དང་མི་མཐུན་པ་གང་ཡང་རུང་བ་ལ་ན་སྨད་པ་མེད་དོ་ཞེས་གསུངས་པའི་ཕྱིར། གཉིས་པ་མི་འཐད་དེ་ལྷུང་བཟེད་བསྒྱུར་བས་བསྔོས་བསྒྱུར་གྱི་སྤང་བ་མི་བསྐྱེད་པའི་ཕྱིར་ཏེ། ལུང་ལས་རྙེད་པ་ནི་གཉིས་ཏེ། གོས་ཀྱི་རྙེད་པ་དང་ཟས་ཀྱི་རྙེད་པའོ། །
འདིར་ནི་གོས་ཀྱི་རྙེད་པ་ཡིན་པར་ངེས་དགོངས་སོ་ཞེས་དང་། དེའི་དོན་ཊཱི་ཀར་གོས་ཀྱི་རྙེད་པ་ཡིན་པར་ངེས་དགོཾངཾས་སོ་ཞེས་པས་ཟས་ཀྱི་རྙེད་པ་བསལ་ཏོ་ཞེས་གསུངས་པའི་ཕྱིར། ཁོ་ན་རེ་ལྷུང་བཟེད་བསྒྱུར་བས་བསྔོས་བསྒྱུར་གྱི་སྤང་བ་བསྐྱེད་དེ། ཟས་ཀྱི་རྙེད་པ་བསལ་ཏོ་ཞེས་གསུངས་པའི་ཕྱིར་ཞེ་ན། འོ་ན་གནས་ཁང་གི་རྙེད་པ་བསྒྱུར་བས་ཀྱང་བསྔོས་བསྒྱུར་གྱི་སྤང་བ་བསྐྱེད་པར་ཐལ། ཟས་གྱི་རྙེད་པ་བསལ་ཏོ་ཞེས་གསུངས་པའི་ཕྱིར། ཁྱབ་པ་ཁས་བླངས། ངག་མཚན་ཉིད་ལྔ་ལྡན་གྱིས་བསྒྱུར་དགོས་པ་ཡང་མི་འཐད་པར་ཐལ། ལུས་ཀྱིས་བསྒྱུར་ན་ཡང་བསྔོས་བསྒྱུར་གྱི་སྤང་བ་བསྐྱེད་པའི་ཕྱིར་ཏེ། ཊཱི་ཀར་ཉེ་དུ་མ་ཡིན་པ་ཡན་ལག་ཏུ་མི་དགོས་པ་དེ་བཞིན་དུ། འདིར་ཚིག་ཉིད་ཀྱང་དེ་དང་འདྲའོ་ཞེས་གསུངས་པའི་ཕྱིར། བཅུ་པ་གསོག་འཇོག་གི་སྤང་བ་ནི། རྟེན་དགེ་སློང་ནད་པ་མ་ཡིན་པས་དངོས་པོ་ལྷའི་བདུད་རྩི་དང་སྣར་བླུག་པ་ཙམ་ལས་གཞན་པ། དགེ་སློང་གི་རྟེན་རུང་གི་སྨིན་བཞི་པོ་གང་རུང་བྱིན་ལེན་བྱས་པ། འདུ་ཤེས་མ་འཁྲུལ་ཞིང་ཀུན་སློང་ཕྱིས་ལོངས་སྤྱོད་འདོད་ཀྱི་བསམ་པས། སྦྱོར་བ་རང་རང་གི་གསོག་འཇོག་གི་དུས་ལས་འདས་པ་སྟེ། སྤྱིའི་དུས་སྨན་བཞི་པོ་བྱིན་ལེན་བྱས་པ་ཉི་མ་ཕྱེད་ཡན་དུ་བསྟེན་དུ་རུང་ཞིང་། ཕྱེད་ཡོལ་ནས་བྱིན་ལེན་མ་བཤིག་པར་བཅངས་ན་དགེ་སློང་དེ་ལ་གསོག་འཇོག་གི་སྤང་བའོ། །
སོ་སོའི་དུས་ནི་བུ་རམ་ལྟ་བུ་ཞག་བདུན་བའི་སྨན། ཞག་བདུན་པར་བྱིན་གྱིས་བརླབས་པ་སླར་ཡང་བྱིན་གྱིས་མ་བརླབས་པའམ་བྱིན་ལེན་མ་བཤིག་པར་ཞག་བདུན་ལས་འདས་ཏེ་བརྒྱད་པོའི་སྐྱ་རེངས་དང་པོ་ཤར་བ་དང་། ཐུན་ཚོད་དུ་རུང་བའི་བཏུང་བ་སྨན་བཞི་པོ་གང་རུང་ལས་སྦྱར་བ། ཕྱི་དྲོ་བྱིན་ལེན་བྱས་པ་ཉི་མ་མ་ནུབ་པར་བསྟེན་དུ་རུང་ཞིང་། དེ་ནས་བྱིན་ལེན་མ་བཤིག་པར་བཅངས་ན་ཉིན་མཚན་གྱི་དུས་མཚམས་ལས་འདས་ཏེ་མཚན་མོའི་ཐུན་དང་པོ་ཤར་བ་ན་སྤང་བའོ་ཞེས་གསུང་ངོ་། །

འདིར་མཐའ་དཔྱད་པ་ལ་རྒྱ་གར་མཁས་པའི་ལུགས། བོད་སྔ་མའི་ལུགས། རང་གི་ལུགས་དང་གསུམ་ལས། དང་པོ་ཁ་ཅིག་སྨན་ཞག་བདུན་པར་བྱིན་གྱིས་བརླབས་པ་ཁོ་ནའི་གཞི་ལས་གསོག་འཇོག་གི་སྤང་ལྟུང་བསྐྱེད་པ་ཡིན་གྱི་སྨན་གཞན་གྱི་གཞི་ལས་གསོག་འཇོག་གི་ཉེས་བྱས་སུ་འགྱུར་གྱི་སྤང་ལྟུང་མི་སྐྱེད་གསུང་ངོ་། །
སློབ་དཔོན་ཆོས་བཤེས་ནི་སྨན་བཞི་ཀའི་གཞི་ལས་སྤང་ལྟུང་སྐྱེད་པར་བཤད་དོ། །
གཉིས་པ་ནི། ཤ་སླ་་་་་་བོད་ཁ་ཅིག་སྨན་རྣམ་པ་བཞི་ཀ་སྔ་དྲོ་བྱིན་ལེན་བྱས་བྱིན་གྱིས་མ་བརླབས་པར་གུང་ཡོལ་བ་ན། སྨན་དེ་གསོག་འཇོག་ཏུ་སོང་ལ་དགེ་སློང་དེ་ལ་གསོག་འཇོག་གི་སྤང་ལྟུང་སྐྱེད། དེ་བཞིན་དུ་སྨན་བཞི་པོ་གང་རུང་ཕྱི་དྲོ་བྱིན་ལེན་བྱས་བྱིན་གྱིས་མ་བརླབས་པར་ཐུན་ཚོད་འདས་པ་ན། སྨན་དེ་གསོག་འཇོག་ཏུ་སོང་བས་དགེ་སློང་དེ་ལ་གསོག་འཇོག་གི་སྤང་ལྟུང་སྐྱེད་གསུང་བ་མི་འཐད་དེ། དེ་ལྟར་སྐྱེད་པ་རྒྱ་གར་བ་སུས་ཀྱང་མ་བཤད་པའི་ཕྱིར་དང་གནོད་བྱེད་ཡོད་པའི་ཕྱིར་རོ། །
མཚོ་་་་་་ཁ་ཅིག་སྨན་སྔ་དྲོ་བྱིན་ལེན་བྱས་ཤིང་བྱིན་གྱིས་མ་བརླབས་པར་གུང་ཡོལ་བ་ན་དགེ་སློང་དེ་ལ་གསོག་འཇོག་གི་སྤང་ལྟུང་སྐྱེད་དེ། དགེ་སློང་མའི་སོ་ཐར་ལས་གུང་ཡོལ་བ་ན་སྤང་བར་འགྱུར་རོ་ཞེས་གསུང་པའི་ཕྱིར་ཞེས་པ་མི་འཐད་དེ། དེའི་དོན་ནི་གུང་ཡོལ་བ་ན་བཟར་མི་རུང་བས་སྤང་དགོས་པར་འགྱུར་ཞེས་པའི་དོན་ཡིན་པའི་ཕྱིར། གསུམ་པ་རང་ལུགས་ནི། སྨན་བཞི་པོ་སྔ་དྲོ་བྱིན་ལེན་བྱས་བྱིན་གྱིས་མ་བརླབས་པར་གུང་ཡོལ་བ་ན་སྨན་དེ་གསོག་འཇོག་དུ་སོང་དེ་བཞིན་དུ་སྨན་བཞི་པོ་ཕྱི་དྲོ་བྱིན་ལེན་བྱས་བྱིན་གྱིས་མ་བརླབས་པ་ཐུན་ཚོད་འདས་པ་ན་སྨན་དེ་གསོག་འཇོག་ཏུ་སོང་ངོ་། །
དེས་ན་སྨན་ཞག་བདུན་བར་བྱིན་གྱིས་བརླབས་པ་ཡང་ཞག་བདུན་པའི་ཐུན་ཐ་མ་ཚུན་དུ་བྱིན་གྱིས་བརླབས་པ་ཡིན་ཏེ། ཉི་མ་འདས་སོ་ཅོག་བརྗོད་པར་བྱའོ་ཞེས་དང་། ཊཱི་ཀར་དགེ་སློང་དེས་ཉི་མ་བདུན་པ་དེ་ཉིད་ཀྱི་ནང་དུ་སྨན་སྔ་མ་ཤོས་ཡོངས་སུ་ལོངས་སྤྱོད་པར་བྱ་ཞིང་། ཞེས་སོགས་གསུངས་པའི་ཕྱིར། ཞག་བདུན་པར་བྱིན་གྱིས་བརླབས་པ་ཡང་ཞག་བདུན་པའི་ཐུན་ཚོད་ཀྱི་མཐའ་འདས་པ་ན་གསོག་འཇོག་ཏུ་སོང་ངོ་། །
ཡང་ཊཱི་ཀར་རུང་བའི་ཕྱིར་གསེར་ལ་སོགས་པ་དང་འདྲའོ་ཞེས་གསུངས་པའི་དོན་ལ། ཁ་ཅིག་བུ་རམ་ལྟ་བུ་བཟའ་བའི་ཕྱིར་མ་ཡིན་པ་ཡོ་བྱད་ཀྱི་ཕྱིར་འཆང་ན་རིན་པོ་ཆེའི་རུང་བ་གསུམ་པོ་གང་རུང་གཅིག་བྱས་ཏེ་འཆང་དུ་རུང་བ་ཡིན་ཏེ། དཔེར་ན་གསེར་རུང་བ་བྱས་ནས་ཇི་ཙམ་འདོད་པ་འཆང་དུ་རུང་བ་བཞིན་ཞེས་གསུང་བ་མི་འཐད་དེ། དེའི་དོན་ནི་བུ་རམ་བཟའ་བའི་ཕྱིར་མ་ཡིན་པར་གོས་སོགས་ཀྱི་དོན་དུ་ཞག་བདུན་ལས་ལྷག་པ་བཅང་དུ་རུང་སྟེ། དཔེར་ན་གསེར་ཆོས་ལྡན་གྱི་དགོས་པའི་ཕྱིར་ཇི་ཙམ་དུ་འདོད་པ་བཅད་དུ་རུང་བ་བཞིན་ཞེས་པའི་དོན་ཡིན་པའི་ཕྱིར། ཁ་ཅིག་ཚེས་གཅིག་ལྟ་བུ་སྨན་ཞག་བདུན་པར་བྱིན་གྱིས་བརླབས་པ་དེ་ཚེས་དགུའི་སྐྱ་རེངས་ཤར་བ་ན་སྨན་དེ་གསོག་འཇོག་ཏུ་འགྱུར་ཏེ། ཞག་བདུན་པར་བྱིན་གྱིས་བརླབས་པའི་སྨན་དེ་གསོག་འཇོག་ཏུ་འགྱུར་བ་ལ་བྱིན་གྱིས་བརླབས་ནས་སྐྱ་རེངས་བརྒྱད་པ་ཤར་བ་དགོས་པའི་ཕྱིར་སྟེ། སྐྱ་རེངས་བརྒྱད་པ་ཤར་ནའོ་ཞེས་གསུངས་པའི་ཕྱིར། གཞན་དུ་ན་དབྱར་ཞག་བདུན་བྱིན་གྱིས་བརླབས་པ་དེ་ཞག་བདུན་འདས་ཏེ་བརྒྱད་པའི་སྐྱ་རེངས་ཤར་བ་ན་དབྱར་རལ་བར་ཐལ། སྨན་ཞག་བདུན་པར་བྱིན་གྱིས་བརླབས་པ་དེ་ཞག་བདུན་འདས་ཏེ་བརྒྱད་པའི་སྐྱ་རེངས་ཤར་བ་ན་གསོག་འཇོག་ཏུ་འགྱུར་བའི་ཕྱིར་ཞེས་གསུང་པ་ནི་མི་མཚུངས་ཏེ། དབྱར་ཞག་བདུན་བྱིན་གྱིས་བརླབས་པ་ནི་ཞག་བདུན་འདས་མ་ཐག་ཏུ་དབྱར་རལ་བ་དགག་བྱར་བྱས་པ་ཡིན་ལ། སྨན་ཞག་བདུན་པར་བྱིན་གྱིས་བརླབས་པ་ནི་ཞག་བདུན་གྱི་ནང་དུ་གསོག་འཇོག་ཏུ་འགྱུར་བ་དགག་པའི་ཆེད་ཡིན་པའི་ཕྱིར། སྐྱ་རེངས་བརྒྱད་པ་ཤར་ནའོ་ཞེས་པ་ནི་འགྱུར་སྐྱོན་ཡིན་ཏེ། འགྲེལ་ཆུང་དུ་བརྒྱད་པའི་སྐྱ་རེངས་ཤར་བ་ནའོ་ཞེས་པ་དང་། ཊཱི་ཀར་ཡང་ཉི་མ་བརྒྱད་པའི་སྐྱ་རེངས་ཤར་བ་ན་སྤང་པའི་ལྟུང་བྱེད་དུ་འགྱུར་ཞེས་གསུངས་པའི་ཕྱིར། དེས་ན་གསོག་འཇོག་གི་སྤང་བ་ནི་གསོག་འཇོག་ཏུ་སོང་ཟིན་བཟའ་བའི་ཕྱིར་ཞག་འདས་པར་བཅངས་པའི་གཞི་ལས་བྱུང་བའི་སྤང་ལྟུང་དང་། གསོག་འཇོག་གི་ལྟུང་བྱེད་འབའ་ཞིག་པ་ནི་གསོག་འཇོག་ཏུ་སོང་ཟིན་ཟོས་པའི་གཞི་ལས་བྱུང་བའི་ལྟུང་བྱེད་ཡིན་ནོ།།  ༈  །།གཉིས་པ་ལྟུང་བྱེད་འབའ་ཞིག་ལ་སྤྱིའི་སྡོམ་ནི། ཤེས་བཞིན་དང་ནི་ས་བོན་དང་། །

མ་བསྐོས་པ་དང་ཡང་ཡང་དང་། །
ཆུ་དང་ཁྱིམ་དང་བསམ་བཞིན་དང་། །
འགྲོན་ལམ་རྐུན་མ་ཆོས་སྟོན་ནོ། །
ཞེས་གསུངས་ཏེ། བཅུ་ཚན་དགུ་ལས་དང་པོ་ལ་སྡོམ་ནི། བརྫུན་སྐྱོན་དགེ་སློང་ཕྲ་མ་དང་། །
སྐྱོ་སྔོགས་བྱེད་དང་སྟོན་པ་དང་། །
འདོན་དང་གནས་ངན་ལེན་དང་ཆོས། །
བཤེས་ངོར་བྱེད་དང་ཁྱད་དུ་གསོས། །
ཅེས་ཏེ། དང་པོ་བརྫུན་དུ་སྨྲ་བའི་ལྟུང་བྱེད་ནི། རྟེན་དགེ་སློང་གིས་དངོས་པོ་གོང་དུ་བསྟན་པའི་ཕམ་པར་འགྱུར་བའི་བརྫུན་དང་། ལྷག་མར་འགྱུར་བའི་བརྫུན་དང་། ཤེས་བཞིན་དུ་ཆོས་མ་ཡིན་པར་ཆོས་དང་། ཆོས་ཆོས་མ་ཡིན་པར་སྟོན་པ་སྦོམ་པོར་འགྱུར་བའི་བརྫུན་དང་། གསོ་སྦྱོང་གི་ཚེ་ཅི་འདི་ལ་ཁྱེད་ཡོངས་སུ་དག་གམ་ཞེས་ལན་གསུམ་དུ་དྲིས་པ་ན་ཅང་མི་སྨྲ་བས་འདའ་བར་བྱེད་པ་ལྟ་བུ་ཉེས་བྱས་སུ་འགྱུར་བའི་བརྫུན་དང་། འོག་ནས་འབྱུང་བ་ལྟར་དགེ་འདུན་ལྷག་མས་སྐུར་བ་འདེབས་པའི་ལྟུང་བྱེད་གྱི་བརྫུན་རྣམས་ལས་གཞན་པའི་ཤེས་བཞིན་གྱི་བརྫུན། བསམ་པ་འདུ་ཤེས་མ་འཁྲུལ་ཞིང་ཀུན་སློང་སྨྲ་འདོད་ཀྱི་བསམ་པས། སྦྱོར་བ་རང་གིས་སྨྲས་ཏེ། མཐར་ཐུག་ཉན་པ་པོས་བརྡ་འཕྲོད་ཅིང་དོན་གོ་བ་ན་ལྟུང་བྱེད་དོ། །
གཉིས་པ་སྐྱོན་ནས་བརྗོད་པའི་ལྟུང་བྱེད་ནི། རྟེན་དགེ་སློང་གིས། ཡུལ་དགེ་སློང་ཕ་རོལ་པོ་ལ། བསམ་པ་འདུ་ཤེས་མ་འཁྲུལ་ཞིང་ཀུན་སློང་སྐྱོན་གདགས་འདོད་ཀྱི་བསམ་པས། སྦྱོར་བ་ཡུལ་དུས་དེར་སྐྱོན་དུ་གྲགས་པ་ཚིག་འཇམ་རྩུབ་གང་གིས་སྨྲས་ཀྱང་རུང་། མཐར་ཐུག་དོན་གོ་བ་ན་ལྟུང་བྱེད་དོ། །
གསུམ་པ་ཕྲ་མ་བྱེད་པའི་ལྟུང་བྱེད་ནི། རྟེན་དགེ་སློང་གིས་ཡུལ་དགེ་སློང་མཐུན་པ་དག་ལ། འདུ་ཤེས་མ་འཁྲུལ་ཞིང་ཀུན་སློང་ཕྲ་མ་བྱེད་འདོད་ཀྱི་བསམ་པས། སྦྱོར་བ་ངག་དྲུག་ལྡན་གྱིས་མིང་ནས་སྨོས་ཏེ་ཕྲ་མའི་ཚིག་སྨྲས་པས། མཐར་ཐུག་དོན་གོ་བ་ན་ལྟུང་བྱེད་དོ། །
བཞི་པ་སྐྱེ་སྔོགས་བྱེད་པའི་ལྟུང་བྱེད་ནི། རྟེན་རྩོད་པའི་རྒྱུས་ཤེས་ཤིང་ཞི་བྱེད་ལ་གཏོགས་པའི་དགེ་སློང་གིས། ཡུལ་དགེ་སློང་ཕ་རོལ་པོ་དག་གི་ཆོས་ཀྱི་རྩོད་པ་བཞི་པོ་གང་རུང་དགེ་འདུན་གྱིས་ཆོས་ཕྱོགས་སུ་ཞི་བར་བྱས་པ་ལ། འདུ་ཤེས་མ་འཁྲུལ་ཞིང་ཀུན་སློང་རྩོད་པ་དཀྲུགས་འདོད་ཀྱི་བསམ་པས། སྦྱོར་བ་ཁྱེད་ཀྱི་རྩོད་པ་དེ་ལེགས་པར་ཞི་བར་བྱས་པ་མ་ཡིན་ནོ་ཞེས་སོགས་སྐྱོ་སྔོགས་ཀྱི་ཚིག་བརྗོད་པས། མཐར་ཐུག་ཡུལ་གྱིས་དོན་གོ་བ་ན་ལྟུང་བྱེད་དོ། །
ལྔ་པ་ཁྱིམ་པ་མོ་ལ་ཆོས་སྟོན་པའི་ལྟུང་བྱེད་ནི། རྟེན་དགེ་སློང་གིས་ཡུལ་ཁྱིམ་པ་མོ་ཉེ་དུ་མ་ཡིན་པ་ལུས་བསྟན་རུང་སྨྲ་ཤེས་དོན་གོ་རྫུ་འཕྲུལ་ཅན་དང་མཁས་པའི་རང་བཞིན་ཅན་མ་ཡིན་པ་ལ། འདུ་ཤེས་མ་འཁྲུལ་ཞིང་ཀུན་སློང་ཆོས་བསྟན་འདོད་ཀྱི་བསམ་པས། སྦྱོར་བ་གནས་གཅིག་ཏུ་ཁྲིམས་གྲོགས་མེད་པར་བཀར་གཏོགས་པའི་ཆོས་ཚིག་ལྔའམ་དྲུག་ལས་ལྷག་པར་སྟོན་པ། མཐར་ཐུག་དོན་གོ་བ་ན་ལྟུང་བའོ། །
དྲུག་པ་བསྙེན་པར་མ་རྫོགས་པ་དང་ལྷན་ཅིག་འདོན་པའི་ལྟུང་བྱེད་ནི། རྟེན་དགེ་སློང་གིས། འདོན་པར་བྱ་བའི་དངོས་པོ་སྟོན་བྱད་དུ་གྱུར་པའི་ཆོས་དང་ཡི་གེ་གང་རུང་། འདུ་ཤེས་མ་འཁྲུལ་ཞིང་ཀུན་སློང་རང་དགར་བསྙེན་པར་མ་རྫོགས་པ་དང་ཅིག་ཅར་རམ་མཇུག་ཐོག་ཏུ་འདོན་པར་འདོད་པས། སྦྱོར་བ་མི་འདོད་བཞིན་དུ་གྲུབ་པ་མ་གཏོགས་པར་བསྙེན་པར་མ་རྫོགས་པ་དང་ཅིག་ཅར་རམ་འཇུག་ཐོག་ཏུ་འདོན་པས། མཐར་ཐུག་དོན་གོ་བ་ན་ལྟུང་བའོ། །
བདུན་པ་གནས་ངན་ལེན་བརྗོད་པའི་ལྟུང་བྱེད་ནི། རྟེན་ཁྱིམ་པ་མ་དད་པ་བཟློག་པའི་ཕྱིར་གནས་ངན་ལེན་བརྗོད་པར་མ་བསྐོས་པའི་དགེ་སློང་གིས། བརྗོད་པའི་ཡུལ་ཕམ་པ་དང་ལྷག་མའི་མཚན་ཉིད་མི་ཤེས་པའི་གང་ཟག་ལ། འདུ་ཤེས་མ་འཁྲུལ་ཞིང་ཀུན་སློང་བསྙེན་རྫོགས་གྱི་སྡོམ་པ་གསོར་རུང་ཡན་ཆད་དང་ལྡན་པའི་གནས་ངན་ལེན་བརྗོད་པར་འདོད་པས། སྦྱོར་བ་ཕམ་ལྷག་གང་རུང་གི་གནས་ངན་ལེན་སྨྲས་པས། མཐར་ཐུག་དོན་གོ་བ་ན་ལྟུང་བའོ། །

བརྒྱད་པ་མི་ཆོས་བླ་མ་བདེན་པར་སྨྲ་བའི་ལྟུང་བྱེད་ནི། རྟེན་དགེ་སློང་གིས་ཡུལ་བསྙེན་པར་མ་རྫོགས་པ་དང་བདེན་པ་མ་མཐོང་བ་ལ། དངོས་པོ་རང་གིས་ཐོབ་པའི་སྒོམ་བྱུང་གི་ཡོན་ཏན། འདུ་ཤེས་མ་འཁྲུལ་ཞིང་ཀུན་སློང་དེ་སྨྲ་འདོད་ཀྱི་བསམ་པས། སྦྱོར་བ་རང་གིས་ཐོབ་པའི་མི་ཆོས་བླ་མ་འདུ་ཤེས་མ་བསྒྱུར་བར་སྨྲས་ཏེ། མཐར་ཐུག་དོན་གོ་བ་ན་ལྟུང་བའོ། །
དགུ་པ་བཤེས་ངོར་བྱེད་པའི་ལྟུང་བྱེད་ནི། རྟེན་དགེ་སློང་སྔར་རྙེད་པ་དེ་ཡུལ་ལ་བསྔོས་པ་ལ་དད་པས་ཕུལ་བས་དངོས་པོ་དགེ་འདུན་གྱི་ཟས་ལས་གཞན་པའི་རྙེད་པ་རུང་བ་ཚད་ལྡན། འདུ་ཤེས་མ་འཁྲུལ་ཞིང་ཀུན་སློང་འདུ་ཤེས་བསྒྱུར་ཏེ་སྐུར་བ་འདེབས་འདོད་ཀྱི་བསམ་པས། སྦྱོར་བ་རྙེད་པ་སྦྱིན་པར་མི་རིགས་པ་ལ་བསྔོས་སོ་ཞེས་སྨྲས་ཏེ། མཐར་ཐུག་དོན་གོ་བ་ན་ལྟུང་བའོ། །
བཅུ་པ་ཁྱད་དུ་གསོད་པའི་ལྟུང་བྱེད་ནི། རྟེན་དགེ་སློང་གིས་ཡུལ་དགེ་སློང་དག་ལ་གསོ་སྦྱོང་གི་ཚེ། འདུ་ཤེས་མ་འཁྲུལ་ཞིང་ཀུན་སློང་ཁྱད་དུ་གསོད་འདོད་ཀྱི་བསམ་པས། སྦྱོར་བ་བསླབ་པ་འདི་ལྟ་བུ་འདོན་པས་ཅི་ཞིག་བྱ་ཞེས་ཁྱད་དུ་གསོད་པའི་ཚིག་བརྗོད་ཅིང་། མཐར་ཐུག་དོན་གོ་བ་ན་ལྟུང་བའོ། །
བཅུ་ཚན་གཉིས་པ་ལ་སྡོམ་ནི། ས་བོན་འཕྱ་བ་བསྒོ་བ་དང་། །
ཁྲི་དང་གདིང་དང་སྐྲོད་པ་དང་། །
ཕྱིས་གནོན་འབྱུང་བ་འདེབས་པ་དང་། །
རིམ་པ་གཉིས་སུ་རྩིག་པ་འོ། །
ཞེས་ཏེ། དང་པོ་ས་བོན་དང་སྐྱེ་བ་འཇིག་པའི་ལྟུང་བྱེད་ནི། རྟེན་དགེ་སློང་རྫུ་འཕྲུལ་དང་སྤྲུལ་པའི་གནས་སྐབས་མ་ཡིན་པ་བར་ཆད་དང་མི་ལྡན་པ་དོན་ཁྱད་པར་ཅན་སྒྲུབ་པའི་སྐབས་མ་ཡིན་པས། དངོས་པོ་ས་བོན་དང་སྐྱེ་བ་རང་གི་ཆོས་སུ་གྲུབ་པ་དང་མ་ཉམས་པ་རུང་བར་མ་བྱས་པ། འདུ་ཤེས་མ་འཁྲུལ་ཞིང་ཀུན་སློང་ཉམས་པར་འདུན་པས། སྦྱོར་བ་རང་ངམ་གཞན་གྱིས་བཅོམ་པས། མཐར་ཐུག་ཉམས་པ་ན་ལྟུང་བའོ། །
གཉིས་པ་འཕྱ་བའི་ལྟུང་བྱེད་ནི། རྟེན་དགེ་སློང་གསོལ་བ་འབའ་ཞིག་པའི་ལས་ཀྱིས་དམན་པའི་གྲངས་སུ་བགྲངས་པས། ཡུལ་གང་ཟག་བཅུ་གཉིས་པོ་བསྐོས་པའམ་མ་བསྐོས་ཀྱང་རུང་ལ་བསྐོས་པ་བག་ཡངས་སུ་བྱས་པ་ལ་ཡང་། འདུ་ཤེས་མ་འཁྲུལ་ཞིང་ཀུན་སློང་འཕྱ་འདོད་ཀྱི་བསམ་པས་འདུ་ཤེས་བསྒྱུར་ཏེ། སྦྱོར་བ་བདག་ཉིད་དང་འབྲེལ་བའི་དོན་གྱིས་ཡུལ་དེས་ཐོས་པར་མིང་ནས་སྨོས་ཏེ་གསལ་པོར་འཕྱ་བའམ། མིང་ནས་མ་སྨོས་པར་ཁ་ཅིག་དག་འདི་ལྟར་བྱེད་དོ་ཞེས་ཟུར་གྱི་བཞོགས་འཕྱས་བྱེད་ཀྱང་རུང་། མཐར་ཐུག་དོན་གོ་བ་ན་ལྟུང་བའོ། །
གང་ཟག་བཅུ་གཉིས་ནི། གནས་ཁང་ཟས་ལ་བསྐོ་བ་གཉིས། །
ཐུག་པ་བག་ཚོས་འགྲིམ་པ་གཉིས། །
ཕྲན་ཚེགས་འགྲིམ་པར་བྱེད་པ་དང་། །
སྣོད་སྤྱད་འགྲུབ་དང་གོས་ཀྱི་གཉིས། །
དབྱར་གྱི་རས་ཆེན་སྦེད་དང་འགེད། །
མངག་གཞུག་པ་དང་མཛེས་ཆོས་ཏེ། །
གང་ཟག་བཅུ་དང་གཉིས་པོ་དག །སྟོན་པས་ཡང་དག་བཤད་པ་ཡིན། །
ཞེས་གསུངས་པ་ལྟར་རོ། །
གསུམ་པ་བསྒོ་བ་རྣ་ལ་གཟོན་པའི་ལྟུང་བྱེད་ནི། རྟེན་གཞན་གྱི་སྲོག་སྐྱོབ་པ་ལ་སོགས་པའི་རྐྱེན་དང་མི་ལྡན་པའི་དགེ་སློང་གིས། ཡུལ་དགེ་སློང་ཕ་རོལ་པོས་རང་ལ་ཆོས་མཐུན་གྱི་བསྒོ་བ་དང་དྲིས་པ་ལ། འདུ་ཤེས་མ་འཁྲུལ་ཞིང་ཀུན་སློང་རྣ་ལ་གཟོན་འདོད་ཀྱི་བསམ་པས། སྦྱོར་བ་ལན་ལོག་པར་འདེབས་པའི་ཚིག་སྨྲ་བར་བརྩམས་ཏེ། མཐར་ཐུག་ཡུལ་དེས་དོན་གོ་བ་ན་ལྟུང་བའོ། །
བཞི་པ་གནས་མལ་གྱི་ལྟུང་བྱེད་ནི། རྟེན་དགེ་སློང་གིས་ཡུལ་དགེ་འདུན་གྱི་གནས་མལ་ལ་ལོངས་སྤྱོད་ནས་བླ་གབ་མེད་པར་གཞག་པ་རང་གིས་མ་བསྡུས་པའམ་གཞན་སྡུད་དུ་མ་བཅུག་པར། འདུ་ཤེས་མ་འཁྲུལ་ཞིང་ཀུན་སློང་རང་གར་འདུག་པའམ་འགྲོ་འདོད་ཀྱི་བསམ་པས། སྦྱོར་བ་དེ་ལྟར་བཞག་ནས་དེ་ཉིད་དུ་འདུག་པའམ་འགྲོ་བར་བརྩམས་ཏེ། མཐར་ཐུག་དེའི་རྐྱེན་གྱིས་གནས་མལ་ཕན་ཕུན་དུ་གྱུར་རམ་མ་གྱུར་ཀྱང་གནས་མལ་ནས་འདོམ་བཞི་བཅུ་རྩ་དགུ་འདས་ནས་ཕྱིན་ན་ལྟུང་བའོ། །

ལྔ་པ་གདིང་བའི་ལྟུང་བྱེད་ནི། །
རྟེན་དགེ་སློང་གིས་གནས་གཙུག་ལག་ཁང་དུ་སྲོག་ཆགས་ཕྲ་མོ་སྐྱེ་བའི་སར། དངོས་པོ་རྩ་དང་ལོ་མ་ལ་སོགས་པའི་གདིང་བ་བཏིང་བ་དེ། འདུ་ཤེས་མ་འཁྲུལ་ཞིང་ཀུན་སློང་རང་དགར་འདོར་འདོད་ཀྱི་བསམ་པས། སྦྱོར་བ་རང་དེར་འདུག་པའམ་གཞན་དུ་འགྲོ་བའི་ཚེ་རང་ངམ་བསྐོས་པས་མ་བསྡུས་པས། མཐར་ཐུག་ཕན་ཕུན་དུ་གྱུར་པའམ་འདོམ་བཞི་བཅུ་རྩ་དགུ་ལས་འདས་པར་ཕྱིན་ན་ལྟུང་བའོ། །
དྲུག་པ་སྐྲོད་པའི་ལྟུང་བྱེད་ནི། རྟེན་དགེ་སློང་གིས་གནས་གཙུག་ལག་ཁང་ནས་ཡུལ་དགེ་སློང་ཕ་རོལ་པོ། འདུ་ཤེས་མ་འཁྲུལ་ཞིག་ཀུན་སློང་རང་དགར་སྐྲོད་འདོད་ཀྱི་བསམ་པས། སྦྱོར་བ་ཡུལ་དེ་ལ་གནོད་པ་བསལ་བའམ་དགེ་འདུན་འཁྲུག་ལོང་ཞི་བ་ལ་སོགས་པའི་དོན་མ་ཡིན་པར་རང་ངམ་གཞན་དངོས་སུ་བསྐོས་པས་སྐྲོད་པར་བརྩམས་ཏེ། མཐར་ཐུག་དེའི་རྐྱེན་གྱིས་གཙུག་ལག་ཁང་ཉེ་འཁོར་དང་བཅས་པ་ལས་འདས་པ་ན་ལྟུང་བའོ། །
བདུན་པ་ཕྱིས་གནོད་བྱེད་པའི་ལྟུང་བ་ནི། རྟེན་དགེ་སློང་གིས་གནས་དགེ་འདུན་གྱི་གཙུག་ལག་ཁང་དུ་དགེ་སློང་སྔར་ཞུགས་པ་ལ། བསམ་པ་འདུ་ཤེས་མ་འཁྲུལ་ཞིང་ཀུན་སློང་མཐོ་འཚམ་པར་འདུན་པས། སྦྱོར་བ་ན་བ་དང་འཇིགས་པའི་དབང་མ་གཏོགས་པར་ལུས་ངག་གང་ཡང་རང་བས་ཕྱིས་གནོད་བྱེད་པར་བརྩམས་ཏེ། མཐར་ཐུག་གནོད་པས་ཟིལ་གྱིས་མནན་པ་ན་ལྟུང་བའོ། །
བརྒྱད་པ་རྩ་བ་འབྱུང་བ་ལ་འདུག་པའི་ལྟུང་བྱེད་ནི། རྟེན་དགེ་སློང་གིས་གནས་དགེ་འདུན་གྱི་གཙུག་ལག་ཁང་གི་སྟེང་གི་ཐོག་རྡོལ་བའི་ཉེན་དང་བཅས་པ་ལ་ཁྲིའམ་ཁྲིའུ་ཡི་རྩ་བ་རྣོན་པོ་ཕུར་བུ་ལྟར་བཀན་པའམ་རྐང་རྟེན་མ་བཅུག་པར། འདུ་ཤེས་མ་འཁྲུལ་ཞིང་ཀུན་སློང་རང་དགར་འདུག་འདོད་པའི་བསམ་པས། སྦྱོར་བ་དེ་ལ་འདུག་པ་ལ་སོགས་པ་བྱེད་པར་བརྩམས་ཏེ། མཐར་ཐུག་འདུག་པའམ་ཉལ་བའི་བྱ་བ་རྫོགས་པ་ན་ལྟུང་བའོ། །
དགུ་པ་སྲོག་ཆགས་དང་བཅས་པ་ལ་འདེབས་པའི་ལྟུང་བྱེད་ནི། རྟེན་དགེ་སློང་གིས་ཆུ་དང་རྩ་དང་ཤིང་ལ་སོགས་པ་ལ་སྲོག་ཆགས་མིག་ལམ་དུ་སྣང་བཞིན་དུ། འདུ་ཤེས་མ་འཁྲུལ་ཞིང་ཀུན་སློང་རང་དོན་མ་ཡིན་པར་ལོངས་སྤྱོད་ཀྱི་བསམ་པས། སྦྱོར་བ་རང་ངམ་གཞན་བསྐོས་པས་ལོངས་སྤྱོད་པར་བརྩམས་ཏེ། མཐར་ཐུག་དེའི་རྐྱེན་གྱིས་སྲོག་ཆགས་ཇི་སྙེད་ཤི་བ་དེ་སྙེད་ཀྱི་ལྟུང་བའོ། །
བཅུ་པ་རིམ་པ་ལྷག་པ་བརྩིག་པའི་ལྟུང་བྱེད་ནི། རྟེན་དགེ་སློང་གིས་སྤྱོད་ལམ་བཞི་ཤོང་བ་ཡན་ཆད་ཀྱི་གཙུག་ལག་ཁང་རྩིག་པའི་ཉི་མ་དེ་ཉིད་དམ། ཉི་མ་གཞན་ལ་ཡང་འཇིམ་པ་མེད་པར་ཕ་གུ་རིམ་པ་གསུམ་ལས་ལྷག་པར་བརྩིགས། ཆུ་ཁུང་མ་གཏོད་བརྐོས་ཏེ་རྨང་མ་བཅུག སྒོ་ཆ་གོང་མ་མ་བཅུག་པ་ལ། འདུ་ཤེས་མ་འཁྲུལ་ཞིང་ཀུན་སློང་རིམ་པ་གསུམ་ལས་ལྷག་པ་རྩིག་འདོད་ཀྱི་བསམ་པས། སྦྱོར་བ་སྦྱིན་བདག་རིངས་པའི་རྐྱེན་མེད་པར་རང་ངམ་བསྐོས་པས་རིམ་པ་གསུམ་ལས་ལྷག་པ་བརྩིག་པར་བརྩམས་ཏེ། མཐར་ཐུག་རིམ་པ་ལྷག་གཅིག་མྱུར་དུ་འཇིག་པའི་ཉིན་དང་བཅས་པ་ན་ལྷུང་བའོ། །
བཅུ་ཚན་གསུམ་པ་ལ་སྡོམ་ནི། །
མ་བསྐོས་ཉི་མ་ནུབ་པ་དང་། །
ཟས་དང་ཆོས་གོས་གཉིས་དག་དང་། །
དོན་མཐུན་གྲུ་དང་དབེན་པ་གཉིས། །
དགེ་སློང་མ་ཡིས་སྦྱོར་བཅུག་པའོ། །
ཞེས་ཏེ། དང་པོ་མ་བསྐོས་པར་ཆོས་སྟོན་པའི་ལྟུང་བྱེད་ནི། རྟེན་མི་ཆོས་བླ་མའི་མཐུ་དང་མི་ལྡན་ཞིང་དགེ་སློང་མའི་སྟོན་པར་མ་བསྐོས་པའམ་བསྐོས་ཀྱང་མཚན་ཉིད་དང་མི་ལྡན་པའི་དགེ་སློང་གིས། འདུ་ཤེས་མ་འཁྲུལ་ཞིང་ཀུན་སློང་དགེ་སློང་མ་ལ་ཆོས་སྟོན་འདོད་ཀྱི་བསམ་པས། སྦྱོར་བ་ལུང་གི་དམ་པའི་ཆོས་ཤླཽ་ཀ་གཅིག་ཡིན་ཆད་སྟོན་པར་བརྩམས་ཏེ། མཐར་ཐུག་དོན་གོ་བ་ན་ལྟུང་བའོ། །

གཉིས་པ་ཉི་མ་ནུབ་ཀྱི་བར་དུ་ཆོས་སྟོན་བའི་ལྟུང་བྱེད་ནི། རྟེན་དགེ་སློང་དགེ་སློང་མའི་སྟོན་པར་བསྐོས་ཀྱང་དུས་ཉི་མ་ནུབ་ཀྱི་བར་དུ། འདུ་ཤེས་མ་འཁྲུལ་ཞིང་ཀུན་སློང་ཉི་མ་ནུབ་ནས་ཀྱང་ཆོས་སྟོན་འདོད་ཀྱི་བསམ་པས། སྦྱོར་བ་ཆོས་སྟོན། མཐར་ཐུག་དོན་གོ་བ་ན་ལྟུང་བའོ། །
གསུམ་པ་ཟས་ཅུང་ཟད་ཙམ་གྱི་ཕྱིར་ཆོས་སྟོན་པའི་ལྟུང་བྱེད་ནི། རྟེན་དགེ་སློང་གིས་དགེ་སློང་ཕ་རོལ་པོ་ཟས་གོས་ཀྱི་ཕྱིར་ཆོས་སྟོན་པ་མ་ཡིན་པ་ལ། འདུ་ཤེས་བསྒྱུར་ཏེ་ཀུན་སློང་སྐུར་བ་གདབ་འདོད་ཀྱི་བསམ་པས། སྦྱོར་བ་ཟས་ཅུང་ཟད་ཙམ་གྱི་ཕྱིར་ཆོས་སྟོན་ཏོ་ཞེས་སྐུར་བ་འདེབས་པར་བརྩམས་ཏེ། མཐར་ཐུག་དོན་གོ་བ་ན་ལྟུང་བའོ། །
བཞི་པ་གོས་བྱེད་པའི་ལྟུང་བྱེད་ནི། རྟེན་དགེ་སློང་གིས་ཡུལ་དགེ་སློང་མ་ཉེ་དུ་མ་ཡིན་པའི་གོས། འདུ་ཤེས་མ་འཁྲུལ་ཞིང་ཀུན་སློང་རང་དགར་བཟོ་བྱེད་འདོད་ཀྱི་བསམ་པས། སྦྱོར་བ་བཟོ་བྱེད་པར་བརྩམས་ཏེ། མཐར་ཐུག་བཟོ་ཟིན་པ་ན་ལྟུང་བའོ། །
ལྔ་པ་གོས་བྱིན་པའི་ལྟུང་བྱེད་ནི། རྟེན་དགེ་སློང་གིས་དགེ་སློང་མའི་དགེ་འདུན་ལ་གོས་འབུལ་བའམ། ཕོངས་པ་ལ་སྦྱིན་པ་ལ་སོགས་པ་མ་གཏོགས་པར། ཡུལ་དགེ་སློང་མ་ཉེ་དུ་མ་ཡིན་པ་ལ། འདུ་ཤེས་མ་འཁྲུལ་ཞིང་ཀུན་སློང་མཛའ་བོ་བཤེས་ངོ་ཙམ་གྱིས་སྟེར་འདོད་པའི་བསམ་པས། སྦྱོར་བ་སྟེར་བར་བརྩམས་ཏེ། མཐར་ཐུག་ཡུལ་གྱིས་གོས་དེ་ཐོབ་པ་ན་ལྟུང་བའོ། །
དྲུག་པ་དགེ་སློང་མ་དང་ལྷན་ཅིག་འགྲོན་ལམ་དུ་འགྲོ་བ་དང་། བདུན་པ་དགེ་སློང་མ་དང་ལྷན་ཅིག་གྲུར་འཇུག་པའི་ལྟུང་བྱེད་ནི། རྟེན་དགེ་སློང་གིས་ན་བ་ལ་སོགས་པའི་རྐྱེན་མེད་པར་དགེ་སློང་མ་ཉེ་དུ་མ་ཡིན་པ་དང་ལྷན་ཅིག་པའི་ལམ་རྒྱང་གྲགས་ལས་འདས་པར་འགྲོ་བ་དང་། ཆུ་ལ་བརྟེན་པའི་ལམ་ལ་ཐད་ཀར་ཕ་རོལ་ཏུ་འགྲོ་བ་དང་། གྲུར་ཞུགས་པ་དང་ཡོ་བ་དང་སྟིམ་ཆད་པ་ལ་སོགས་པའི་རྐྱེན་མེད་ཅིང་ཁྲིམས་གྲོགས་མེད་པར་རྒྱུན་ནམ་རྒྱུན་ལས་བཟློག་པས། རྒྱང་གྲགས་ལས་འདས་པ་འགྲོ་བ་ལ། འདུ་ཤེས་མ་འཁྲུལ་ཞིང་ཀུན་སློང་ལྷན་ཅིག་འགྲོ་འདོད་ཀྱི་བསམ་པས། སྦྱོར་བ་རྒྱང་གྲགས་ལས་འདས་པར་འགྲོ་བར་བརྩམས་ཏེ། མཐར་ཐུག་རྒྱང་གྲགས་རེ་རེ་འདས་པ་ན་ལྟུང་བྱེད་རེ་རེ། རྒྱང་གྲགས་ཕྱེད་ཕྱེད་འདས་པ་ན་ཉེས་བྱས་རེ་རེ་བསྐྱེད་པའོ། །
བརྒྱད་པ་དབེན་པར་བུད་མེད་དང་ལྷན་ཅིག་འདུག་པ་དང་། དགུ་པ་འགྲེང་བའི་ལྟུང་བྱེད་གཉིས་ནི། རྟེན་དགེ་སློང་གིས་ཡུལ་བུད་མེད་ཉེ་དུ་མ་ཡིན་པ་དང་དབེན་པ་སྐྱབས་ཡོད་པར་འདོམ་གང་གི་བར་དུ་འདུག་པ་དང་། དགེ་སློང་མ་ཉེ་དུ་མ་ཡིན་པ་དང་ལྷན་ཅིག་དབེན་པ་སྐྱབས་ཡོད་པར་བར་འདོམ་གང་ཙམ་དུ་གཉིས་ཀ་འགྲེང་བ་སྟེ་གཉིས་ཀ་ལ། འདུ་ཤེས་མ་འཁྲུལ་ཞིང་ཀུན་སློང་རང་དགར་བུད་མེད་དང་ལྷན་ཅིག་འདུག་པ་དང་འགྲེང་བར་འདོད་པའི་བསམ་པས། སྦྱོར་བ་ཁྲིམས་གྲོགས་མེད་པར་དེ་ལྟར་བྱེད་པར་བརྩམས་ཏེ། མཐར་ཐུག་སྔ་མ་ལ་ཡུལ་རྟེན་གཉིས་ཀ་འདུག་པ་དང་། ཕྱི་མ་ལ་གཉིས་ཀ་འགྲེང་བའི་སྤྱོད་ལམ་རྫོགས་པ་ན་ལྟུང་བའོ། །
བཅུ་པ་སྦྱོར་དུ་བཅུག་པའི་ལྟུང་བྱེད་ནི། རྟེན་དགེ་སློང་གིས་ཡུལ་དགེ་སློང་མ་ཉེ་དུ་མ་ཡིན་པ་སྦྱིན་བདག་ཁྱིམ་པ་ཉེ་དུ་མ་ཡིན་པ་ལ། རང་ཐོས་བསམ་སོགས་ཀྱི་ཡོན་ཏན་དང་མི་ལྡན་པ་ལ་ལྡན་ནོ་ཞེས་བརྫུན་གྱི་སྒོ་ནས་དུས་རུང་གི་ཟས་སྦྱོར་དུ་བཅུག་པ། འདུ་ཤེས་མ་འཁྲུལ་པའམ་ཐེ་ཚོམ་ཟ་བས་ཀུན་སློང་དགེ་སློང་མས་ཡང་དག་པ་མ་ཡིན་པས་ཡོན་ཏན་གྱི་སྒོ་ནས་སྦྱོར་དུ་བཅུག་པ་ཟ་འདོད་པའི་བསམ་པས། སྦྱོར་བ་ཟ་བར་བརྩམས་ཏེ། མཐར་ཐུག་མགུལ་དུ་མིད་པ་ན་ལྟུང་བའོ། །

བཅུ་ཚན་བཞི་པ་ལ་སྡོམ་ནི། ཡང་ཡང་དང་ནི་འདུག་གནས་གཅིག །ཕྱེ་དང་བཅའ་དང་སྟོབས་པ་དང་། །
འདུས་དང་དུས་མིན་གསོག་འཇོག་དང་། །
ཁ་ནས་མིད་དང་བསོད་པ་ཉིད། །
ཅེས་ཏེ། དང་པོ་ཡང་ཡང་ཟ་བའི་ལྟུང་བྱེད་ནི། རྟེན་དགེ་སློང་ན་བ་དང་དགེ་འདུན་དང་མཆོད་རྟེན་གྱི་དོན་དུ་ཕྱག་དར་རེ་ལྡེའི་རྒྱ་ཙམ་གྱི་ལས་བྱས་པ་དང་། ལམ་དཔག་ཚད་ཕྱེད་དུ་ཕྱིན་པ་མ་ཡིན་ཞིང་སྲ་བརྐྱང་མ་བཏིང་བས། དུས་ཉི་མ་གཅིག་ལ་མགྲོན་དུ་བོས་པ་གཉིས་ལས། ཕྱི་མ་ལ་ཁྲུ་གང་དུ་ལོངས་པའི་གོས་ཀྱི་རྙེད་པ་མེད་པར་བཟའ་བ་ལྔ་དང་བཅའ་བ་ལྔའི་ཁོངས་སུ་གཏོགས་པའི་དུས་རུང་གི་ཟས་ཚད་དུ་ལོངས་པ། འདུ་ཤེས་མ་འཁྲུལ་ཞིང་ཀུན་སློང་ཟས་གཉིས་པ་ཟ་འདོད་པའི་བསམ་པས། སྦྱོར་བ་མུ་གེའི་དུས་མ་ཡིན་པར་ཟ་བར་བརྩམས་ཏེ། མཐར་ཐུག་མགུལ་དུ་མིད་པ་ན་ལྟུང་བའོ། །
གཉིས་པ་འདུག་གནས་སུ་ཟ་བའི་ལྟུང་བྱེད་ནི། རྟེན་དགེ་སློང་མིན་པས་གནས་མུ་སྟེགས་ཅན་ཤ་སྟག་གི་འདུག་གནས་སུ། མུ་སྟེགས་ཅན་གྱི་སྦྱིན་བདག་ཉེ་དུ་མ་ཡིན་པས་ཅི་བདེར་མ་བསྟབས་བཞིན་དུ། འདུ་ཤེས་མ་འཁྲུལ་ཞིང་ཀུན་སློང་འདུག་གནས་སུ་ཞག་ལོན་པའི་ཟས་ཟ་འདོད་པའི་བསམས་པས། སྦྱོར་བ་ཟས་གཉིས་པ་ཟ་བར་བརྩམས་ཏེ། མཐར་ཐུག་མགུལ་དུ་མིད་པ་ན་ལྟུང་བའོ། །
གསུམ་པ་ལྷུང་བཟེད་དོ་གསུམ་ཙམ་ལས་ལྷག་པ་ལེན་པའི་ལྟུང་བྱེད་ནི། རྟེན་དགེ་སློང་གིས་སྦྱིན་བདག་ཁྱིམ་པ་རང་ལ་ཟས་སྟོབས་ཅིང་ཅི་བདེར་སྟོབས་པ་པོ་མ་ཡིན་པ་ལ། དུས་རུང་གིས་ཟས་ལས་སུ་བྱས་པ་ལྷུང་བཟེད་འབྲིང་ཚད་དོའམ་གསུམ་སྟེ། འབྲས་མ་ཐུག་པོ་ཆེ་དྲུས་པ་སྐམ་པོ་མ་ག་དྷའི་བྲེའུ་ཆུང་ཕྱེད་དང་ལྔ་བཙོས་པས་དེ་གསུམ་འཕེལ་དུ་གྱུར་པ་དེ་སྦག་པར་ནུས་པའི་ཚོད་མ་དང་བཅས་པ་བསླང་དུ་རུང་ལ། དེ་བས་ལྷག་པ་འདུ་ཤེས་མ་འཁྲུལ་ཞིང་ཀུན་སློང་རང་དགར་བསླངས་པ་གཞན་དུ་ཟ་འདོད་པའི་བསམ་པས། སྦྱོར་བ་གཞན་དུ་ཁྱེར་ནས་ཟ་བར་བརྩམས་ཏེ། མཐར་ཐུག་མགུལ་དུ་མིད་པ་ན་ལྟུང་བའོ། །
ཤ་སླ་་་་་་ཁ་ཅིག ལྷུང་བཟེད་དོ་ལེན་ན་ཆེ་ཚད་གང་དང་ཆུང་ཚད་གང་ཡིན། གསུམ་ལེན་ན་ཆུང་ཚད་གསུམ་ལེན་པ་ཡིན་གསུང་བ་མི་འཐད་དེ། ལྷུང་བཟེད་དོ་ལེན་ཀྱང་འབྲིང་ཚད་དོ་ལན་ལ་གསུམ་ལེན་ན་ཡང་འབྲིང་ཚད་གསུམ་བླང་བར་བྱ་བ་ཡིན་ཏེ། སོ་སོ་ཐར་པ་ལས། དགེ་སློང་འདོད་ན་ལྷུང་བཟེད་གང་བ་དོའམ་གསུམ་བླང་བར་བྱའོ་ཞེས་དང་། བམ་ལྔ་དང་འདུལ་བ་བསྡུས་པ་ལས་མཁན་པོས་འབྲིང་ཚད་ལ་བྱེད་པར་བཤད་པའི་ཕྱིར་རོ། །
བཞི་པ་སྟན་གཅིག་པའི་ཟས་ཀྱི་ལྟུང་བྱེད་ནི། རྟེན་དགེ་སློང་ནད་པ་མ་ཡིན་པས་བཟའ་བར་བྱ་བའི་ཁོངས་སུ་གཏོགས་པའི་དུས་རུང་གི་ཟས་བཅའ་བར་བྱ་བ་དང་། སྐྱོ་མ་མ་ཡིན་པ་དེ་རིང་ད་མི་ཟའོ་སྙམ་པའི་སྤངས་པ་རྫོགས་པ་ལྷག་པོར་མ་བྱས་པ། འདུ་ཤེས་མ་འཁྲུལ་ཞིང་ཀུན་སློང་སྤངས་པ་རྫོགས་པ་ལྷག་པོར་མ་བྱས་པ་བཟའ་འདོད་པའི་བསམ་པས། སྦྱོར་བ་མུ་གེའི་དུས་མ་ཡིན་པར་ཟ་བར་བརྩམས་ཏེ། མཐར་ཐུག་མགུལ་དུ་མིད་པ་ན་ལྟུང་བའོ། །
སླ་་་་་་ཁ་ཅིག་བཟའ་བར་བྱ་བ་དང་བཅའ་བར་བྱ་བ་གང་རུང་སྤངས་པས་སྤངས་པ་རྫོགས་པ་ཡིན་ཏེ། ཟས་ཙམ་མོ་ཞེས་གསུངས་པའི་ཕྱིར་ཞེས་པ་མི་འཐད་དེ། སྤང་རྒྱུའི་ཟས་དེ་ལ་བཟའ་བར་བྱ་བ་དང་བཅའ་བར་བྱ་བ་གང་རུང་གིས་ཆོག་པའི་སྒྲུབ་བྱེད་དུ་ཟ་རྒྱུའི་ཟས་ལ་བཟའ་བར་བྱ་བ་དང་འཆའ་བར་བྱ་བ་གང་རུང་གིས་ཆོག་པའི་ཕྱིར་ཞེས་པ་འབྲེལ་མེད་པའི་ཕྱིར། དེས་ན་སྤངས་པ་རྫོགས་པའི་སྤང་རྒྱུའི་ཟས་ལ་བཟའ་བར་བྱ་བ་དགོས་ཏེ། བཅའ་བར་བྱ་བ་དག་དང་ཐུག་པ་ལས་གཞན་པ་ཞེས་གསུངས་པའི་ཕྱིར། ཟས་སྤངས་པ་ཟ་ན་ལྷག་པོར་བྱ་དགོས་པས། དེའི་ཚུལ་ནི་བྱིན་ལེན་བྱས་ནས་ཟས་ལག་ཏུ་བཟུང་ཏེ་ལྷག་པོར་གསོལ་བའི་ཡུལ་དགེ་སློང་ཟས་ཀྱི་གནས་མ་བཏང་བའི་མདུན་དུ་ཙོག་པུར་འདུག་སྟེ། ཚེ་དང་ལྡན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་པ་འཚལ་མ་འཚལ་ལགས་ཏེ་སྤངས་ཞིང་འཚལ་བར་བགྱིས་པ་ལས་བཟའ་བ་དང་བཅའ་བ་རྙེད་ནས་འཚལ་བར་འཚལ་ན། ཚེ་དང་ལྡན་པས་ལྷག་པོར་བགྱིས་ཏེ་བདག་ལ་སྩལ་དུ་གསོལ་ཞེས་གསོལ་བ་ལན་གཅིག་གདབ་བོ། །

དེ་ནས་ཡུལ་དེས་ཟས་དེ་ལག་ཏུ་བཟུང་ནས་དེས་ཟས་མ་སྤངས་ན་ཁམ་གཉིས་སམ་སུམ་ཙམ་ཟ་ཞིང་སྤངས་ན་ཟ་མི་དགོས། དེ་ནས་ཁྱོད་ཀྱིར་འགྱུར་གྱི་བཞུད་ཅིག་ཅེས་སམ་ཅི་བདེར་གསོལ་ཅིག་ཅེས་སྨྲས་ནས་ཟ་བ་པོ་ལ་གཏད་པས་བཟར་རུང་ངོ་། །
ལྔ་པ་སྤངས་པ་སྟོབ་པའི་ལྟུང་བྱེད་ནི། མུ་གེའི་དུས་མ་ཡིན་པར་རྟེན་དགེ་སློང་གིས་ཟས་རུང་བ་ཚད་ལྡན། འདུ་ཤེས་མ་འཁྲུལ་ཞིང་ཀུན་སློང་ཟས་སྤངས་པ་ལྷག་པོར་མ་བྱས་པར་སྟོབ་འདོད་ཀྱི་བསམ་པས། སྦྱོར་བ་ལྷག་པོར་བྱས་སོ་ཞེས་སྟོབས་པར་བརྩམས་ཏེ། མཐར་ཐུག་ཡུལ་དགེ་སློང་གིས་ཟོས་པ་ན་སྟོབ་པ་པོ་ལ་ལྟུང་བའོ། །
དྲུག་པ་འདུས་ཤིང་ཟ་བའི་ལྟུང་བྱེད་ནི། རྟེན་དགེ་སློང་གིས་འདུས་པ་ཆེན་པོའི་དུས་མ་ཡིན་པར་མཚམས་ནང་གཅིག་ཏུ། དགེ་འདུན་སྤྱི་ལས་ལོགས་སུ་དགེ་སློང་གསུམ་ཡན་ཆད་དང་ལྷན་ཅིག་ཏུ་དུས་རུང་གི་ཟས་ཚད་ལྡན། འདུ་ཤེས་མ་འཁྲུལ་ཞིང་ཀུན་སློང་འདུས་ཤིང་ཟ་འདོད་ཀྱི་བསམ་པས། སྦྱོར་བ་ཅིག་ཅར་ཟ་བར་བརྩམས་ཏེ། མཐར་ཐུག་མགུལ་དུ་མིད་པ་ན་ལྟུང་བའོ། །
ལྟུང་བ་འདི་ཡང་ཡང་ཟ་བའི་སྐབས་བཞིན་དུ་ན་བ་དང་། ལས་བྱས་པ་དང་། ལམ་དུ་ཞུགས་པ་དང་། སྲ་བརྐྱང་བཏིང་བ་ལ་མི་བྱུང་ངོ་། །
བདུན་པ་དུས་མ་ཡིན་པར་ཟ་བའི་ལྟུང་བྱེད་ནི། རྟེན་དགེ་སློང་གིས་ན་བ་ལ་སོགས་པའི་རྐྱེན་མེད་པར་དུས་རུང་གི་ཟས་རང་གི་གླིང་གི་ཉི་མ་ཕྱེད་ཡོལ་ནས་སྐྱ་རེངས་མ་ཤར་བར་ལ་དེར་འདུ་ཤེས་པའམ་ཐེ་ཚོམ་ཟ་བས། ཀུན་སློང་ཟ་འདོད་ཀྱི་བསམ་པས། སྦྱོར་བ་ཟ་བར་བརྩམས་ཏེ། མཐར་ཐུག་མགུལ་དུ་མིད་པ་ན་ལྟུང་བའོ། །
ཁ་ཅིག་དགེ་སློང་རང་ཉིད་གནས་པའི་གླིང་ལ་བྱེད་དེ། ལུང་དུ་བཙུན་པ་དུས་མ་ཡིན་པ་བཅའ་བར་བགྱི་བ་དང་བཟའ་བར་བགྱི་བ་འཚལ་བ་ལ་ལྟུང་བར་མི་འགྱུར་བ་མཆིས་སམ། བཀའ་སྩལ་པ། ཡོད་དེ་འཛམ་བུ་གླིང་བའི་དགེ་སློང་གིས་གླིང་གཞན་གསུམ་དུའོ་ཞེས་གསུངས་པའི་ཕྱིར། དེའི་དོན་ནི་འཛམ་བུ་གླིང་པའི་དགེ་སློང་གིས་ལུས་འཕགས་གླིང་དུ་དུས་སུ་ཟོས་པ་ན་འཛམ་བུ་གླིང་དུ་དུས་མ་ཡིན་པར་ཟོས་པས་ལྟུང་བར་འགྱུར་རམ་ཞེ་ན་མི་འགྱུར་ཞེས་པའོ། །
ཞེས་གསུངས་པ་ཡང་མི་འཐད་དེ། དེ་ལྟར་ན་རྫས་ཀྱི་ནུས་པ་ལ་བརྟེན་ནས་གླིང་ཐམས་ཅད་དུ་བགྲོད་ནུས་པའི་དགེ་སློང་གིས་དུས་ཐམས་ཅད་དུ་ཟས་ཟ་རུང་བར་ཐལ་བའི་ཕྱིར་རོ། །
དེས་ན་རང་སྐྱེས་པའི་གླིང་ལ་བྱ་དགོས་ཏེ་ལུང་སྔ་མ་དེ་ཉིད་ཀྱི་ཕྱིར་དང་། སློབ་མ་ལ་ཕན་པ་ལས། འཛམ་བུ་གླིང་པའི་དགེ་སློང་གིས་འཛམ་བུ་གླིང་གི་དུས་ཀྱི་ལུས་འཕགས་གླིང་དུ་ཉི་མ་ནུབ་པ་ན་ཟས་ཟོས་པ་ལ་ལྟུང་བ་མེད་དོ་ཞེས་གསུངས་པའི་ཕྱིར། བརྒྱད་པ་གསོག་འཇོག་གི་ལྟུང་བྱེད་ནི། རྟེན་དགེ་སློང་གི་ན་བ་ལ་སོགས་པའི་རྐྱེན་མེད་པར་སྨན་བཞི་པོ་གང་རུང་བྱིན་ལེན་བྱས་ནས་གསོག་འཇོག་བྱས་འདུ་ཤེས་མ་འཁྲུལ་ཞིང་ཀུན་སློང་རང་དགར་ཟ་འདོད་པའི་བསམ་པས། སྦྱོར་བ་མུ་གེའི་དུས་མ་ཡིན་པར་ཟ་བར་བརྩམས་ཏེ། མཐར་ཐུག་མགུལ་དུ་མིད་པ་ན་ལྟུང་བྱེད་དོ། །
གསོག་འཇོག་ལས་འཕྲོས་ནས་ལག་ཉ། མཚམས་བཙོས། ཞག་ལོན། དགེ་སློང་གིས་བཙོས་པ་དང་བཞི་ཡོད་པའི་དང་པོ་ལག་ཉ་ནི། དགེ་སློང་མིན་པས་ངལ་བ་དང་བརྗེད་པ་དང་ཆུད་ཟ་བའི་རྐྱེན་མེད་པར་མྱུར་དུ་ལོངས་སྤྱོད་པའི་ཟས་འབྲུ་ལ་སོགས་པ་ལ་རེག་ན་ལག་ཉར་འགྱུར་རོ། །
གཉིས་པ་མཚམས་བཙོས་ནི། ཁྱིམ་པ་དང་མི་ལྡན་ཞིང་རུང་ཁང་མ་ཡིན་པའི་དགེ་སློང་རང་དབང་བའི་མཚམས་དངོས་སམ། དེའི་ཉེར་འཁོར་གྱི་ནང་དུ་ཟས་དང་འབྲུ་ལ་སོགས་པ་རྗེན་པ་བཙོས་པ་ལས་འགྱུར་རོ། །

གསུམ་པ་ཞག་ལོན་ནི། གཞག་པའི་གནས་དང་འཇོག་པའི་དངོས་པོ་ཕལ་ཆེ་བ་མཚོམས་བཙོས་དང་འདྲ་ལ། ཞག་ལོན་པ་རྗེན་པ་ཡན་ལག་ཏུ་མི་དགོས་དེ་ལྟར་ཞག་གཅིག་འདས་པ་ན་ཞག་ལོན་དུ་འགྱུར་རོ། །
བཞི་པ་དགེ་སློང་གིས་བཙོས་པ་ནི། རྟེན་དགེ་སློང་གིས་ན་བ་ལ་སོགས་པའི་རྐྱེན་མེད་པར་མྱུར་དུ་ལོངས་སྤྱོད་པའི་ཟས་དང་འབྲུ་ལ་སོགས་པ་རྗེན་པ་མཚམས་ཀྱི་ཕྱི་ནང་གང་དུ་བཙོས་ཀྱང་དེར་འགྱུར་རོ། །
བཞི་པོ་དེ་ནད་ལ་ཕན་པའམ་མུ་གེའི་དུས་མ་ཡིན་པར་དགེ་སློང་གིས་ཟོས་ན་ཉེས་བྱས་སོ། །
དགུ་པ་བྱིན་ལེན་མ་བྱས་པར་ཟ་བའི་ལྟུང་བྱེད་ནི། རྟེན་དགེ་སློང་གིས་གནས་བྱང་གི་སྒྲ་མི་སྙན་མ་ཡིན་པར་ནད་ལ་ཕན་པ་ལ་སོགས་པའི་རྐྱེན་མེད་པར་སྨན་བཞི་པོ་གང་རུང་བྱིན་ལེན་མ་བྱས་པ་ལ། འདུ་ཤེས་མ་འཁྲུལ་ཞིང་ཀུན་སློང་བྱིན་ལེན་མ་བྱས་པར་ཟ་འདོད་ཀྱི་བསམ་པས། སྦྱོར་བ་དེ་ལྟར་ཟ་བར་བརྩམས་ཏེ། མཐར་ཐུག་མགུལ་དུ་མིད་པ་ན་ལྟུང་བའོ། །
བྱིན་ལེན་ནི། ལེན་པའི་ཡུལ་བསླབ་པ་བྱིན་པ་དང་དགེ་སློང་མ་དང་དགེ་ཚུལ་མན་ཆད་བསྙེན་པར་མ་རྫོགས་པ། སྦྱིན་འདོད་དང་ལྡན་པ་མི་མིན་ཡན་ཆད་ཟས་གྱེན་དུ་འདེགས་ནུས་པ། ཁྲུ་གང་ལས་མཐོ་བར་གནས་པ་མ་ཡིན་པས་ཐོབ་པའི་ཕྱོགས་དང་མདུན་དྲང་པོ་ནས། ལག་པ་གཉིས་གན་རྐྱལ་དུ་བཀན་པའི་ལུས་དངོས་སམ་དེ་དང་འབྲེལ་བས་མཚམས་གཞན་གྱིས་བར་མ་ཆོད་པར་གནས་པས། ལེན་པ་པོ་དགེ་སློང་མ་ཡིན་ཆད་བསླབ་པ་གསོ་རུང་དང་ལྡན་པ་ལ་དངོས་པོ་སྨན་བཞི་པོ་གང་རུང་བྱིན་ལེན་མ་བྱས་པར་དྲངས་པའོ། །
ཐོབ་པའི་ཕྱོགས་ལ་གནས་པའི་དམིགས་བསལ་ནི། སྤྲེའུ་ཤིང་གི་ཡལ་ག་ལ་གནས་པས་ཤིང་ཐོག་སྦྱིན་པ་ལྟ་བུ་བླང་དུ་རུང་ངོ་། །
ལུང་དུ་བྱིན་ལེན་ལ་ལྔ་གསུངས་ཏེ། ལག་པས་ལག་པར་ནོད་པ། ལག་པ་དང་འབྲེལ་པས་ལག་པ་དང་འབྲེལ་བར་ནོད་པ། ལག་པས་ལག་པ་དང་འབྲེལ་པར་ནོད་པ། ལག་པ་དང་འབྲེལ་པས་ལག་པར་ནོད་པ། གཞག་པའི་བྱིན་ལེན་དང་ལྔའོ། །
ཕྱི་མ་ནི་ཡུལ་དེས་བྱིན་ལེན་བྱས་པ་བླངས་ན་ཡུལ་ཆོས་ཀྱི་དབང་གིས་མི་སྨད་པར་བྱ་བ་ཡིན་ན་རི་མོ་བྲིས་པའི་སྟེང་དུ་ཞོ་གཅིག་ཅེས་བསྟན་ན་ཡང་བྱིན་ལེན་ཡིན་ནོ། །
རེག་པ་མཚམས་གཞན་གྱི་དོན་ལ། ཤ་ལ་་་་་་ཁ་ཅིག་སོར་བཞིས་བར་མ་ཆོད་པ་དགོས་ཏེ། འགྲེལ་པར་སྒོ་འཕར་ལ་སོགས་པས་བར་མ་ཆོད་པར་ཞེས་གསུངས་པའི་ཕྱིར། ཞེས་པ་མི་འཐད་དེ་སོ་ཐར་གྱི་འགྲེལ་པ་སྦྲང་བུའི་རྐང་པ་ཅན་ལས། མཁར་སིལ་གྱི་ཡུ་བ་ཙམ་གྱིས་བར་མ་ཆོད་པ་ཞེས་གསུངས་པའི་ཕྱིར། འགྲེལ་པར་སྒོ་འཕར་ཞེས་པ་གླིང་བཞིའི་དབང་གིས་ཡིན་ནོ། །
བྱིན་ལེན་བྱེད་པའི་ཀུན་སློང་ལ། འདི་ནི་སྦྱིན་པ་པོའོ་བདག་ནི་ལེན་པ་པོའོ་སྙམ་པའི་བསམ་པས་བླང་དགོས་ཏེ། ཕྲན་ཚེགས་འགྲེལ་པར་བདག་ནི་བླང་བ་པོའོ་འདི་ནི་སྦྱིན་པ་པོའོ་སྙམ་པའི་སེམས་ནི་བྱིན་ལེན་ནོ་ཞེས་གསུངས་པའི་ཕྱིར། བྱིན་ལེན་འཇིག་པ་ལ་རྒྱུ་དགུ་སྟེ། ཞོ་ལས་མར་དུ་གྱུར་པ་ལྟ་བུ་དངོས་པོ་གཞན་དུ་གྱུར་པ་དང་། ས་བོན་ལས་མྱུ་གུ་འབྱུང་བ་ལྟ་བུ་སྐྱེ་བ་གཞན་དུ་གྱུར་པ་དང་། བདག་ཉིད་དགེ་སློང་མ་ཡིན་པར་གྱུར་པ་དང་། དངོས་པོ་དེ་མ་རྫོགས་པས་ཕྲོགས་པ་དང་། མ་རྫོགས་པ་ལ་བསྔོས་པ་དང་། ལག་པས་ལེན་མི་ནུས་པར་འདྲིལ་བ་དང་། ནམ་མཁའ་ལ་ལག་པས་མི་སླེབ་པར་འཕངས་པ་དང་། རང་གིས་མ་གཟུང་བར་མི་རྫོགས་པས་རེག་པ་དང་། ལྟུང་བ་བྱུང་ནས་སྤངས་བའོ། །
བཅུ་པ་བསོད་པ་སློང་བའི་ལྟུང་བྱེད་ནི། རྟེན་དགེ་སློང་ན་བ་མ་ཡིན་པས་དངོས་པོ་འོ་མ་དང་ཞོ་ལ་སོགས་པ་ཡུལ་དུས་དེར་བསོད་པར་གྲགས་པ་ཁྱིམ་པ་ཉེ་དུ་མ་ཡིན་པས་ཅི་བདེར་མ་བསྟབས་པ་ལ། འདུ་ཤེས་མ་འཁྲུལ་ཞིང་ཀུན་སློང་བསླངས་ཏེ་ཟ་བར་འདོད་པས། སྦྱོར་བ་དེ་ལྟར་བརྩམས་ནས། མཐར་ཐུག་མགུལ་དུ་མིད་པ་ན་ལྟུང་བའོ། །

བཅུ་ཚན་ལྔ་པ་ལ། སྡོམ་ནི། སྲོག་ཆགས་བཅས་དང་ཉལ་སར་འདུག །འགྲེང་དང་གཅེར་བུ་དམག་དང་ནི། །
ཞག་གཉིས་གཤོམ་དཀྲུགས་འགྲོ་བ་དང་། །
བརྡེག་དང་གཟས་དང་གནས་ངན་ལེན། །
ཞེས་ཏེ། དང་པོ་སྲོག་ཆགས་དང་བཅས་པའི་ཆུ་ལ་སྤྱོད་པའི་ལྟུང་བྱེད་ནི། རྟེན་དགེ་སློང་གིས་རང་དོན་དུ་སྲོག་ཆགས་དང་བཅས་པའི་ཆུ་འཁྲུལ་དང་བཏུང་བ་སོགས་ལུས་ཀྱི་ཆེད་དང་། ཆོས་གོས་དང་ལྷུང་བཟེད་ལ་སོགས་པ་ཡོ་བྱད་ཀྱི་ཆེད་དུ་ལོངས་སྤྱོད་པ་དང་། སྲོག་ཆགས་ཅན་གྱི་ཆུ་འབབ་པ་དང་། འགོག་པ་དང་གཞན་དུ་བསྒྱུར་བ་དང་། རྩ་དང་ཤིང་གཅོད་པ་དང་མེར་འཇུག་པ་ལ་སོགས་པ་ལ། འདུ་ཤེས་མ་འཁྲུལ་ཞིང་ཀུན་སློང་སྲོག་ཆགས་དང་བཅས་པར་ཤེས་བཞིན་དུ། སྦྱོར་བ་རང་ངམ་བསྐོས་པས་ལོངས་སྤྱོད་པར་བརྩམ་ཏེ། མཐར་ཐུག་སྲོག་ཆགས་ཇི་སྙེད་ཅིག་ཤི་བ་དེ་སྙེད་ཀྱི་ལྟུང་བར་འགྱུར་རོ། །
འདིར་ཆུ་འཚག་དགོས་པས་འདི་ལ་ལྔ་སྟེ། སྤྱད་འཚག་དང་། བུམ་འཚག་ལྕེའུ་ཅན་དང་། གྲུ་གསུམ་འཚག་དང་། རིལ་བ་ཞབས་འཚག་ཅན་དང་། གསལ་འཚག་དང་ལྔའོ། །
ཆུ་རུང་བ་ལྔ་སྟེ། དགེ་འདུན་དང་། གང་ཟག་དང་། ཆུ་འཚག་དང་། ཆུ་རུང་བ་དང་། ཆུ་བརྟགས་ཏེ་རུང་བའོ། །
གཉིས་པ་ཉལ་པོ་བྱེད་པར་ཤོམ་པའི་ཁྱིམ་ན་འདུག་པའི་ལྟུང་བྱེད་ནི། རྟེན་དགེ་སློང་གིས་བར་ཆད་ཀྱི་ཆོས་དང་མི་ལྡན་བཞིན་དུ་ཁྱིམ་པ་ཕོ་མོ་སྤྲོད་པ་ལ་ཞུགས་པའམ་ཕྱོགས་པ་ལ། འདུ་ཤེས་མ་འཁྲུལ་ཞིང་ཀུན་སློང་དེ་དག་དང་གནས་གཅིག་ཏུ་འདུག་པར་འདོད་པས། སྦྱོར་བ་མངོན་སུམ་དང་བརྟགས་ཏེ་འདུག་པར་བརྩམས་ནས། མཐར་ཐུག་དེ་དག་གིས་ཚོར་སར་འདུག་པ་ན་ལྟུང་བའོ། །
གསུམ་པ་ཉལ་པོ་བྱེད་པར་ཤོམ་པའི་ཁྱིམ་ན་འགྲེང་བའི་ལྟུང་བྱེད་ནི། ཁྱིམ་དེར་ཤེས་བཞིན་དུ་དབེན་པ་སྐྱབས་ཡོད་པར་འགྲེངས་ཏེ་འདུག་པ་སྟེ། རྟེན་ལ་སོགས་པ་གོང་བཞིན་ནོ། །
བཞི་པ་གཅེར་བུ་ལ་ཟོས་བྱིན་པའི་ལྟུང་བྱེད་ནི། རྟེན་དགེ་སློང་གིས་མུ་སྟེགས་གཅེར་བུ་ཕོ་མོ་གང་རུང་ཉེ་དུའམ་ནད་པའམ་དགེ་བ་ལ་སྦྱོར་བའི་དོན་མ་ཡིན་པར་དུས་རུང་གི་ཟས་རང་དང་དེ་གཉིས་ཀས་བཟར་རུང་བ། འདུ་ཤེས་མ་འཁྲུལ་ཞིང་རང་དགར་སྦྱིན་པར་འདོད་པས། སྦྱོར་བ་རང་གི་ལག་གིས་སྟེར་བར་བརྩམས་ཏེ། མཐར་ཐུག་དེས་ཐོབ་པ་ན་ལྟུང་བའོ། །
ལྔ་པ་དམག་ལ་བལྟ་བའི་ལྟུང་བྱེད་ནི། བར་ཆད་ཀྱི་རྐྱེན་དང་མི་ལྡན་པའི་དགེ་སློང་གིས་ཁྱིམ་པའི་དམག་མཚན་ཉིད་དང་ལྡན་པ་འཐབ་པའམ་འཐབ་པའི་ཆས་སུ་ཞུགས་པ་ལ། འདུ་ཤེས་མ་འཁྲུལ་ཞིང་ཀུན་སློང་བལྟ་འདོད་ཀྱི་བསམ་པས། སྦྱོར་བ་རྒྱལ་པོ་ལ་སོགས་པས་བཀུག་པ་མ་ཡིན་པར་རང་གི་གནས་ཉེ་འཁོར་དང་བཅས་པ་ལས་འདས་ནས་བལྟ་བརྩམས་ཏེ། མཐར་ཐུག་མཐོང་བ་ན་ལྟུང་བྱེད་དོ། །
དྲུག་པ་དམག་གི་ནང་ན་གནས་པའི་ལྟུང་བྱེད་ནི། རྟེན་དང་ཡུལ་སྔ་མ་བཞིན་ལ་གནས་དམག་གི་ནང་དུ་དགོས་པ་དང་མི་ལྡན་པར། འདུ་ཤེས་མ་འཁྲུལ་ཞིང་ཀུན་སློང་དམག་གི་ནང་དུ་གནས་འདོད་ཀྱི་བསམ་པས། སྦྱོར་བ་ཞག་གཉིས་ལས་འདས་པར་གནས་པར་བརྩམས་ཏེ། མཐར་ཐུག་མཚན་མོ་གཉིས་པ་འདས་ནས་ཕྱི་མའི་སྐྱ་རེངས་ཤར་བ་ན་ལྟུང་བའོ། །
བདུན་པ་དཔུང་གི་ཡན་ལག་ཉམས་སུ་མྱོང་བའི་ལྟུང་བྱེད་ནི། །
རྟེན་དང་ཡུལ་གོང་བཞིན་ལ། འདུ་ཤེས་མ་འཁྲུལ་ཞིང་ཀུན་སློང་དཔུང་གི་ཡན་ལག་ཉམས་སུ་མྱོང་བར་འདོད་པས། སྦྱོར་བ་དཀྲུགས་པར་བརྩམས་ཏེ། མཐར་ཐུག་རེག་པའམ་གཡུལ་གཤོམ་པ་དཀྲུགས་པ་ལ་སོགས་པའི་བྱ་བ་རྫོགས་པ་ན་ལྟུང་བའོ། །
བརྒྱད་པ་བརྡེག་པའི་ལྟུང་བྱེད་ནི། རྟེན་དགེ་སློང་གིས་ཡུལ་དགེ་སློང་ཕ་རོལ་པོ་ལ་ཕན་པའི་དོན་མ་ཡིན་པར་ལུས་སམ་དེས་འཕངས་པའམ། དེ་དང་འབྲེལ་བའི་དབྱུག་པ་ལ་སོགས་པའམ་ཡུངས་ཀར་ཙམ་ཡང་། འདུ་ཤེས་མ་འཁྲུལ་ཞིང་ཀུན་སློང་རྙོག་པ་ཅན་གྱི་སེམས་ཀྱིས། སྦྱོར་བ་བརྡེག་པར་བརྩམས་ཏེ། མཐར་ཐུག་ཕོག་པ་ན་རྡེག་སྤྱད་རེ་རེ་ལ་ལྟུང་བ་རེ་རེའོ། །

དགུ་པ་བརྡེག་པར་གཟས་པའི་ལྟུང་བྱེད་ནི། གོང་གི་བརྡེག་ཅེས་པའི་གནས་སུ་བརྡེག་པར་གཟས་པ་ཞེས་པ་བཅུག་སྟེ་ཡན་ལག་གཞན་ཐམས་ཅད་སྔ་མ་བཞིན་ནོ། །
གཟས་པའི་ཚུལ་ནི་བརྡེག་ཚུལ་བྱེད་པའོ། །
བཅུ་པ་གནས་ངན་ལེན་འཆབ་པའི་ལྟུང་བྱེད་ནི། རྟེན་དགེ་སློང་གིས་ཡུལ་སྡོམ་པ་གསོར་རུང་ཡན་ཆད་ཀྱི་ཕམ་ལྷག་གང་རུང་གི་ལྟུང་བ། འདུ་ཤེས་མ་འཁྲུལ་ཞིང་ཀུན་སློང་བདེ་བ་ལ་མི་རིག་པ་དང་། དགེ་སྦྱོང་གི་ཚུལ་དང་། སྲོག་དང་ཚངས་སྤྱོད་ཀྱི་བར་ཆད་དང་། དགེ་འདུན་འཁྲུགས་ཀྱི་དོགས་པའི་དབང་མ་གཏོགས་པར་འཆབ་འདོད་ཀྱི་བསམ་པས། སྦྱོར་བ་དེ་ལྟར་འཆབ་པར་བརྩམས་ཏེ། མཐར་ཐུག་མཚན་མོ་འདས་པ་ན་ལྟུང་བའོ། །
བཅུ་ཚན་དྲུག་པ་ལ་སྡོམ་ནི། བདེ་དང་མེད་དང་འདུན་པ་དང་། །
བསྙེན་པར་མ་རྫོགས་ཆོས་དང་སྨྲ། །
དགེ་ཚུལ་ཁ་དོག་བསྒྱུར་བ་དང་། །
རིན་པོ་ཆེ་དང་ཚ་བའི་དུས། །
ཞེས་ཏེ། དང་པོ་ཟས་གཅོད་པའི་ལྟུང་བྱེད་ནི། རྟེན་དགེ་སློང་གིས་ཡུལ་ཟན་བཅད་པས་ཕན་པའི་ནད་པ་མ་ཡིན་པའི་དགེ་སློང་ལ། སྦྱིན་བདག་གིས་དུས་རུང་གི་ཟས་རུང་བ་ཚད་ལྡན་འདྲེན་པར་བསྔོས་པ། འདུ་ཤེས་མ་འཁྲུལ་ཞིང་ཀུན་སློང་ཟན་བཅད་འདོད་ཀྱི་བསམ་པས། སྦྱོར་བ་ཟན་གཅོད་པའི་ཚིག་སྨྲ་བར་བརྩམས་ནས། མཐར་ཐུག་ཡུལ་དེའི་ཟན་ཆད་ནས་གུང་ཚིགས་ཡོལ་བ་ན་ལྟུང་བའོ། །
གཉིས་པ་མེ་ལ་རེག་པའི་ལྟུང་བྱེད་ནི། རྟེན་དགེ་སློང་གིས་དཀོན་མཆོག་དང་ཚངས་པར་མཚུངས་པ་རྣམས་ཀྱི་ཆོས་ལྡན་གྱི་དོན་དང་ལྷུང་བཟེད་དང་ཚོན་གྱི་ལས་ལ་སོགས་པ་ལ་དུས་བྱིན་གྱིས་བརླབས་པ་མ་གཏོགས་པ། འདུ་ཤེས་མ་འཁྲུལ་ཞིང་ཀུན་སློང་མེ་ལ་རེག་འདོད་ཀྱི་བསམ་པས། སྦྱོར་བ་རང་ངམ་གཞན་ལ་མངོན་སུམ་དུ་བསྐོས་ཏེ། མཐར་ཐུག་མེ་ལ་རེག་པ་དང་སྦར་བ་དང་གསོད་པ་ལ་སོགས་པ་བྱས་ན་ལྟུང་བའོ། །
འདིར་དུས་དྲན་བྱེད་ཚུལ་ལ་ཁ་ཅིག་གཞི་གང་ལ་བྱ་བ། ཚུལ་ཇི་ལྟར་བྱ་བ་གཉིས་ལས། དང་པོ་ནི། སྔར་བཀག་ལ་ཕྱིས་གནང་བའི་གཞི་ལ་དུས་དྲན་བྱེད་ལ་དམིགས་བསལ་ཡུལ་ངེས་པ། དུས་ངེས་པ། ཕྱོགས་ངེས་པ། གཞི་ངེས་པ་དང་བཞི། སླ་་་་་་ཁ་ཅིག་དེའི་སྟེང་དུ་རྟེན་ངེས་པ་དང་ལྔ། །
དང་པོ་ནི། ཨ་སྨ་པ་རནྟའི་ཡུལ་དུ་རྟག་ཏུ་ཁྲུས་བྱེད་པ་དང་། གཉིས་པ་ནི། སོས་ཀ་རྣམས་ཀྱི་ཟླ་བ་ཕྱེད་དང་གཉིས་དང་དབྱར་རྣམས་ཀྱི་ཟླ་བ་དང་པོ་གཉིས་ཀྱི་དུས་སུ་ཉི་མ་རེ་རེ་ཞིང་ཁྲུས་བྱེད་པ་དང་། གསུམ་པ་ནི། ནང་མ་རེ་རེ་བཞིན་གདོང་ཁྲུ་བ་ལ་དུས་དྲན་མི་དགོས་ཏེ། ཀཱ་རི་ཀ་ལྔ་བཅུ་པར། ནངས་པར་སྔར་ལངས་ཏེ། གདོང་དང་སོ་ཡི་དྲི་བཀྲུས་ནས། །
ཞེས་དང་། སུམ་བརྒྱ་པར། ཁ་དང་གདོང་གི་དྲི་བཀྲུས་ནས། །
ཞེས་དང་། གདོང་ཕྱིས་བཅང་བར་བྱའོ། །
ཞེས་གསུངས་པའི་ཕྱིར། ཞེས་གསུང་པ་ནི་མི་འཐད་དེ་སྒྲ་མི་སྙན་དུ་དགེ་སློང་གིས་བྱིན་ལེན་མ་བྱས་པར་ཟས་ཟ་བ་ལ་དུས་དྲན་བྱེད་མི་དགོས་པར་ཐལ། དམ་བཅའ་སྔ་མ་དེའི་ཕྱིར། འདོད་མི་ནུས་ཏེ། ལུང་ལས་སྒྲ་མི་སྙན་དུ་དུས་བྱིན་གྱིས་མ་བརླབས་པར་ཁའི་སྒོ་ནས་ཟས་མིད་ན་ཉེས་བྱས་སུ་འགྱུར་ཞེས་གསུངས་པའི་ཕྱིར། ཨ་སྨ་པ་རནྟའི་ཡུལ་དུ་རྟག་ཏུ་ཁྲུས་བྱེད་པ་ལ་དུས་དྲན་མི་དགོས་པ་མ་གྲུབ་སྟེ། ཊཱི་ཀར་དེར་ཡང་བློ་གྲོས་དེ་ཉེ་བར་བཞག་སྟེ་ཁྲུས་བྱ། ཞེས་གསུངས་པའི་ཕྱིར། གཉིས་པ་ཡང་མི་འཐད་དེ་སོས་ཀ་རྣམས་ཀྱི་ཟླ་བ་ལྷག་མ་ཕྱེད་དང་གཉིས་དང་། དབྱར་རྣམས་གྱི་ཟླ་བ་དང་པོ་གཉིས་ཀྱི་དུས་སུ་ཉི་མ་རེ་རེ་བཞིན་ཁྲུས་བྱེད་པ་སྔར་མ་བཀག་པའི་ཕྱིར། གསུམ་པ་མི་འཐད་དེ་གླེང་གཞིར་རིགས་ཀྱི་འཚོ་བའི་མནའ་མ་དང་སྨད་འཚོང་མ་དག་ནངས་མ་རེ་རེ་བཞིན་ཁྲུས་བྱེད་མོད། འཕགས་པ་རྣམས་ནངས་མ་རེ་རེ་བཞིན་ཁྲུས་མཛད་དེ་ཅི་ཞིག་བགྱི། །

ཞེས་སྨྲས་པ་ལ་བརྟེན་ནས་ནངས་མ་རེ་རེ་བཞིན་ཁྲུས་བྱེད་པ་བཀག་པ་ཡིན་ལ། ནངས་མ་རེ་རེ་བཞིན་གདོང་འཁྲུ་དགོས་ན་དགག་བྱ་དེ་སོ་ན་གནས་པའི་ཕྱིར། གཞན་ཡང་ནངས་མ་རེ་རེ་བཞིན་ལུས་འཁྲུ་དགོས་པར་ཐལ། ལུས་ཕྱིས་བཅང་བར་བྱའོ། །
ཞེས་གསུངས་པའི་ཕྱིར། ཁྱབ་པ་ཁས། ཀཱ་རི་ཀཱའི་དོན་ནི་ཁ་ལ་གདོང་དུ་བསྒྱུར་བ་ཡིན་ཏེ། མུ་ཁ་ཞེས་པའི་སྒྲ་ཁ་དང་གདོང་གཉིས་ཀ་ལ་འཇུག་པའི་ཕྱིར། དེས་ན་ཁ་དང་སོ་ཡི་དྲི་བཀྲུས་ནས། ཞེས་པའི་དོན་ཡིན་ནོ། །
བཞི་པ་ཡང་མི་འཐད་དེ། སུམ་བརྒྱ་པར། མི་མ་ཡིན་པ་དང་གནོད་སྦྱིན་གྱི་གནས་སུ་རིན་པོ་ཆེའི་ཁྲི་དང་ཐེམ་སྐས་སོགས་ལ་ལོངས་སྤྱོད་པའི་ཚེ་མྱུར་དུ་འཇིག་པ་ཡིན་བསམ་པས་མི་རྟགས་པས་ཉེན་པར་ཡིད་ལ་བྱ་སྟེ་འདུག་པ་སོགས་བྱེད་པར་བཤད་པའི་ཕྱིར། ལྔ་པ་ཡང་མི་འཐད་དེ་ཁྱེད་ཀྱི་རྟེན་ངེས་པ་དེ་ལྟ་ན་སྒྲ་མི་སྙན་དུ་དགེ་སློང་གིས་ཟས་བྱིན་ལེན་མ་བྱས་པར་ཟ་བ་དང་། ཟན་ཆད་པའི་གང་ཟག་གིས་བྱིན་ལེན་མ་བྱས་པར་ཟ་བ་ལ་ཡང་དུས་དྲན་མི་དགོས་པར་འགྱུར་ལ། འདོད་ན་སྒྲ་མི་སྙན་པའི་དུས་དྲན་དགོས་པའི་གཞི་མེད་པར་འགྱུར་རོ། །
རང་ལུགས་ལ་སྔར་བཀག་པ་ཕྱིས་གནང་བའི་གཞི་ལ་དུས་དྲན་བྱེད་པ་ཡིན་ཏེ། དེས་ན་མེ་ལ་དུས་དྲན་དགོས་པའི་དུས་སུ་དུས་དྲན་མ་བྱས་པར་རེག་ན་དུས་དྲན་མ་བྱས་པའི་ཉེས་བྱས་དང་། མེ་ལ་རེག་པའི་ལྟུང་བྱེད་གཉིས་སྐྱེད་ལ། དེ་བཞིན་དུ་རིན་པོ་ཆེ་ལས་བྱས་པའི་དེ་བཞིན་གཤེགས་པའི་སྐུ་གཟུགས་ལ་དུས་དྲན་མ་བྱས་པར་རེག་ན་དུས་དྲན་མ་བྱས་པའི་ཉེས་བྱས་དང་། རིན་པོ་ཆེ་ལ་རེག་པའི་ལྟུང་བྱེད་གཉིས་སྐྱེད་པ་སོགས་སྤྲོས་ཏེ་ཤེས་པར་བྱའོ། །
དུས་དྲན་བྱེད་པའི་ཚུལ་ལ་ནད་པ་སོགས་ལ་ཕྱིའི་དྲོའི་ཁ་ཟས་ཟ་བའི་ཚེ་སྒྲ་མི་སྙན་པའི་དུས་དྲན་ཏེ། སྟོན་པས་གནང་པས་དངོས་པོ་འདི་རྣམས་ལ་བདག་དང་བདག་གིར་འཛིན་པ་ཡང་མེད། འཛིན་པ་པོ་དང་བསྔོ་བ་པོ་ལ་སོགས་པ་ཡང་ཡང་དག་པར་མེད་པའི་དོན་དྲན་པ་དང་། རིན་པོ་ཆེ་ལས་བྱས་པའི་དེ་བཞིན་གཤེགས་པའི་སྐུ་གཟུགས་ལ་རེག་པའི་ཚེ་འདི་ནི་བདག་གི་སྟོན་པའི་སྐུའོ་སྙམ་པའི་དྲན་པ་དང་ཆོས་ལྡན་གྱི་དགོས་པ་ཡིན་པའི་ཕྱིར་མེ་ལ་སོགས་པ་ལ་རེག་པའི་བྱ་བ་འདི་ནི་སྟོན་པ་གནང་བས་རུང་སྙོམ་པས་དུས་དྲན་པ་ལ་སོགས་པ་དུ་མ་ཡོད་དོ། །
གསུམ་པ་འདུན་པ་ཕྱིར་བསྒྱུར་གྱི་ལྟུང་བྱེད་ནི། རྟེན་དགེ་སློང་གིས་དགེ་འདུན་གི་ཆོས་ལྡན་གྱི་ལས་མཚན་ཉིད་པ་རང་གི་འདུན་པ་ཕུལ་བ་ལ། འདུ་ཤེས་མ་འཁྲུལ་ཤིང་ཀུན་སློང་འདུན་པ་ཕྱིར་བསྒྱུར་འདོད་གྱི་བསམ་པས་སྦྱོར་བ་བདག་འདུན་པ་མི་འབུལ་གྱི་ཕྱིར་འོན་ཅིག་ཅེས་པའི་ཚིག་སྨྲ་བར་བརྩམས་ཏེ། མཐར་ཐུག་དོན་གོ་བ་ན་ལྟུང་བའོ། །
བཞི་པ་བསྙེན་པར་མ་རྫོགས་པ་དང་ལྷན་ཅིག་ཉལ་བའི་ལྟུང་བྱེད་ནི། རྟེན་ན་བ་དང་ནད་གཡོག་མ་ཡིན་པའི་དགེ་སློང་གིས། དགེ་སློང་སྡིག་ཅན་ཉེ་བར་གནས་པ་དང་དགེ་ཚུལ་ལམ་གྱིས་དུབ་པ་སོགས་ཀྱི་རྐྱེན་དང་མི་ལྡན་པར། འདུ་ཤེས་མ་འཁྲུལ་ཞིང་ཀུན་སློང་རང་དགར་མ་རྫོགས་པ་དང་ལྷན་ཅིག་ཉལ་འདོད་ཀྱི་བསམ་པས། སྦྱོར་བ་མཚམས་གཞན་གྱིས་བར་མ་ཆོད་པར་ཁྲུ་ཕྱེད་དང་དགུའི་ནང་རོལ་གྱི་གནས་གཅིག་ཏུ་ནུབ་གསུམ་བསྟུད་མར་རང་དང་མ་རྫོགས་པ་གཉིས་ཀ་ཉལ་ཞིང་གཉིད་ལོག་པ་ནས་བརྩམས་ཏེ། མཐར་ཐུག་སྤྱོད་ལམ་དེས་ནུབ་གསུམ་པའི་མཚན་མོ་དེའི་སྐད་ཅིག་མ་འདས་པ་ན་ལྟུང་བའོ། །
ལྔ་པ་སྡིག་ལྟ་མི་གཏོང་བའི་ལྟུང་བྱེད་ནི། རྟེན་དགེ་སློང་གི་ཆང་འཐུང་བ་ལྟ་བུ་བཅོམ་ལྡན་འདས་ཀྱིས་མཐོ་རིས་དང་ཐར་པའི་བར་ཆད་དུ་གསུངས་པ་དེ་དག་བསྟེན་ཡང་བར་ཆད་དུ་མི་འགྱུར་རོ་ཞེས། འདུ་ཤེས་མ་འཁྲུལ་བར་རློམ་པས་ཀུན་སློང་སྐུར་བ་གདབ་འདོད་ཀྱི་བསམ་པས། སྦྱོར་བ་སྐུར་བ་འདེབས་པ་ལ་ཞུགས་པའི་ཚེ་དགེ་འདུན་གྱི་བཞམ་བསྒོ་དང་གསོལ་བཞིའི་ལས་ཀྱིས་བཟློག་ཀྱང་། མཐར་ཐུག་བརྗོད་པ་གསུམ་པའི་མཐའ་ལ་མི་གཏོང་ན་ལྟུང་བའོ། །

དྲུག་པ་སྤངས་པའི་རྗེས་ཕྱོགས་ཀྱི་ལྟུང་བྱེད་ནི། རྟེན་དགེ་སློང་གིས་སྡིག་ལྟ་ཅན་བཟོད་པར་མ་གསོལ་བ་དགེ་འདུན་གྱིས་གནས་ནས་ཕྱུང་བ་ལ། འདུ་ཤེས་མ་འཁྲུལ་ཞིང་ཀུན་སློང་གནས་དབྱུང་དེ་དང་ལྷན་ཅིག་གཏམ་འདྲེ་བ་དང་ཉལ་འདོད་སོགས་ཀྱི་བསམ་པས། སྦྱོར་བ་ན་བ་དང་ཆོས་ལྡན་གྱི་དོན་མ་གཏོགས་པར་ལྷན་ཅིག་གཏམ་འདྲེ་བ་སོགས་བྱེད་པ་བརྩམས་ཏེ། མཐར་ཐུག་དེ་དང་ལྷན་ཅིག་གཏམ་འདྲེ་བ་སོགས་དང་ཉལ་བ་སོགས་བྱས་ནས་མཚན་མོ་དེའི་མཐའི་སྐད་ཅིག་མ་འདས་པ་ན་ལྟུང་བའོ། །
བདུན་པ་དགེ་ཚུལ་བསྙིལ་བ་སྡུད་པའི་ལྟུང་བྱེད་ནི། རྟེན་དགེ་སློང་གིས་དགེ་ཚུལ་སྡིག་ལྟ་ཅན་བཟོད་པར་མི་གསོལ་བ་བསྙིལ་བ་ན་བ་དང་འདུལ་བ་ལ་སོགས་པའི་དོན་མ་ཡིན་པར་འདུ་ཤེས་མ་འཁྲུལ་ཞིང་ཀུན་སློང་བསྙིལ་བ་སྡུད་འདོད་ཀྱི་བསམ་པས། སྦྱོར་བ་གཉིས་ཀ་ལྷན་ཅིག་གཏམ་འདྲེ་བ་དང་ཉལ་བ་ལ་སོགས་པ་བྱེད་པར་བརྩམས་ཏེ། མཐར་ཐུག་དེ་དང་ལྷན་ཅིག་དེ་ལྟར་བྱས་ནས་དེའི་མཚན་མོ་མཐའི་སྐད་ཅིག་མ་འདས་པ་ན་ལྟུང་བའོ། །
བརྒྱད་པ་ཁ་མ་བསྒྱུར་བའི་གོས་གྱོན་པའི་ལྟུང་བྱེད་ནི། རྟེན་དགེ་སློང་གིས་ཆུ་འཚག་མ་གཏོགས་ལྷུང་བཟེད་ཀྱི་ཁ་གཡོགས་ཙམ་གྱིས་གོས་དཀར་པོ་ལ། འདུ་ཤེས་མ་འཁྲུལ་ཞིང་ཀུན་སློང་ཁ་མ་བསྒྱུར་བའི་གོས་དཀར་པོ་ལོངས་སྤྱོད་འདོད་ཀྱི་བསམ་པས། སྦྱོར་བ་དེ་ལྟར་ལོངས་སྤྱོད་པར་བརྩམས་ཏེ། མཐར་ཐུག་ལོངས་སྤྱོད་པ་ན་ལྟུང་བའོ། །
འདིར་ཚོས་ཆེན་བརྒྱད་ཀྱིས་ཁ་བསྒྱུར་བའི་གོས་བགོ་བ་ལ་ཉེས་བྱས་སུ་གསུངས་པའི་ཚོས་ཆེན་བརྒྱད་ནི། སུམ་བརྒྱ་པ། མཚལ་དང་དེ་བཞིན་རྒྱ་སྐྱེགས་བརྩོད་རྣམས་དང་། །
གུར་གུམ་དང་ནི་ཐང་ཤིང་ལི་ཁྲི་དང་། །
སྨ་ཤིང་ལེ་བརྒན་རྩི་རྣམས་མི་རུང་སྟེ། །
བརྒྱད་པོ་ཚོན་ཆེན་ཡིན་པས་བཀག་ཕྱིར་རོ། །
ཞེས་སོ། །
དགུ་པ་ལོངས་པའི་གཞིར་གཏོགས་ཀྱི་ལྟུང་བྱེད་ནི། རྟེན་དགེ་སློང་གིས་ཆུད་འཛའ་བའི་རྐྱེན་མེད་ཅིང་སྦྱིན་བདག་བསོད་ནམས་འདོད་པས་བསྟབས་པའམ། མི་མ་ཡིན་པའི་གནས་སུ་བསོད་ནམས་ལས་གྲུབ་པ་ལྟ་བུ་མ་ཡིན་པ་རང་མི་དབང་བའི་རིན་པོ་ཆེའམ། རིན་པོ་ཆེར་སྨོས་པ་རོལ་མོར་སྤྱད་པའི་ལག་ཆའམ་གཡུལ་དུ་སྤྱད་པའི་མཚོན་ཆ་དགོས་པ་སྒྲུབ་ནུས་ལ། འདུ་ཤེས་མ་འཁྲུལ་ཞིང་དགོད་བག་གིས་རེག་འདོད་ཀྱི་བསམ་པས། སྦྱོར་བ་རང་ངམ་བསྐོས་པས་མངོན་སུམ་དུ་རེག་པར་བརྩམས་ཏེ། མཐར་ཐུག་རེག་པ་ན་ལྟུང་བའོ། བཅུ་པ་ཁྲུས་བྱེད་པའི་ལྟུང་བྱེད་ནི། རྟེན་ཁྲུས་ཀྱིས་ཕན་པའི་ནད་པ་དང་ལས་བྱས་པ་དང་ལམ་དུ་ཞུགས་པ་མ་ཡིན་པའི་དགེ་སློང་གིས། དུས་དབྱར་ཟླ་ར་བའི་ཚེས་གཅིག་ནས་དབྱར་ཟླ་ཐ་ཆུང་གི་ཉའི་བར་ཟླ་བ་ཕྱེད་དང་གསུམ་མ་གཏོགས་པ་རྐྱེན་དང་མི་ལྡན་པར། འདུ་ཤེས་མ་འཁྲུལ་ཞིང་ཀུན་སློང་རང་དགར་ཁྲུས་བྱེད་འདོད་ཀྱི་བསམ་པས། སྦྱོར་བ་ཟླ་བ་ཕྱེད་ཕྱེད་ཀྱི་ནང་དུ་ཁྲུས་བྱེད་པར་བརྩམས་ཏེ། མཐར་ཐུག་ལུས་རིལ་པོ་ཁྲུས་བྱེད་ན་ལྟུང་བའོ། །
བཅུ་ཚན་བདུན་པ་ལ། སྡོམ་ནི། དུད་འགྲོ་འགྱོད་པ་སོར་མོ་དང་། །
རྩི་དང་ལྷན་ཅིག་སྡངས་བྱེད་དང་། །
སྦེད་དང་གདེང་མེད་གཞི་མེད་དང་། །
སྐྱེས་པ་མེད་པར་ལམ་འགྲོ་བའོ། །
ཞེས་ཏེ། དང་པོ་དུད་འགྲོ་གསོད་པའི་ལྟུང་བྱེད་ནི། རྟེན་དགེ་སློང་གིས་དུད་གྲོར་གཏོགས་པའི་སྲོག་ཆགས། འདུ་ཤེས་མ་འཁྲུལ་ཞིང་ཀུན་སློང་གསོད་སེམས་ཀྱིས། སྦྱོར་བ་རང་ངམ་གསོད་པར་བསྐོས་པས་གསོད་པར་བརྩམས་ཏེ། མཐར་ཐུག་དེའི་རྐྱེན་གྱིས་ཤི་ན་ཇི་སྙེད་ཤི་བ་དེ་སྙེད་ཀྱི་ལྟུང་བའོ། །

གཉིས་པ་འགྱོད་པ་བསྐྱེད་པའི་ལྟུང་བྱེད་ནི། རྟེན་དགེ་སློང་གིས་དགེ་སློང་ཕ་རོལ་ལ། འདུ་ཤེས་མ་འཁྲུལ་ཞིང་ཀུན་སློང་ཡིད་མི་བདེ་བ་སྐྱེད་འདོད་ཀྱི་བསམ་པས། སྦྱོར་བ་བཞད་གད་ཡན་ཆད་ཀྱིས་ཁྱོད་ལ་སྡོམ་པ་མ་སྐྱེས་སོ་ཞེ་འམ། སྐྱེས་ཀྱང་ཕམ་པ་བྱུང་བའོ་ཞེས་སོགས་ཀྱིས་འགྱོད་པ་སྐྱེད་པའི་ཚིག་སྨྲ་བར་བརྩམས་ཏེ། མཐར་ཐུག་དོན་གོ་བ་ན་ལྟུང་བའོ། གསུམ་པ་ག་ག་ཚིལ་བྱེད་པའི་ལྟུང་བྱེད་ནི། རྟེན་དགེ་སློང་གིས་དགེ་སློང་ཕ་རོལ་ལ་སྐྱི་གཡའ་བའི་གནས་རྣམས་སུ། འདུ་ཤེས་མ་འཁྲུལ་ཞིང་ཀུན་སློང་སྐྱི་གཡའ་བར་བྱ་བའི་བསམ་པས། སྦྱོར་བ་རེག་པར་བརྩམས་ཏེ། མཐར་ཐུག་རེག་ནས་སྐྱི་གཡའ་བར་བྱས་པ་ན་ལྟུང་བའོ། །
བཞི་པ་ཆུ་ལ་རྩེ་བའི་ལྟུང་བྱེད་ནི། རྟེན་དགེ་སློང་གིས་འཇིག་རྟེན་ན་གྲགས་པའི་ཆུ་ལ། འདུ་ཤེས་མ་འཁྲུལ་ཞིང་ཀུན་སློང་དགོད་བག་གི་དགའ་བ་ཉམས་སུ་མྱོང་བར་བྱ་བའི་བསམ་པས། སྦྱོར་བ་རང་ངམ་བསྐོས་པས་རྩེ་བར་བརྩམས་ཏེ། མཐར་ཐུག་ལྟེ་བ་ནུབ་པའི་ཚད་དུ་ཆུར་ཞུགས་ཏེ་རྩེ་བ་ན་ལྟུང་བའོ། །
ལྔ་པ་བུད་མེད་དང་ལྷན་ཅིག་ཉལ་བའི་ལྟུང་བྱེད་ནི། རྟེན་དགེ་སློང་གིས་བུད་མེད་ཉེ་དུ་མ་ཡིན་པ་ལུས་རྟེན་རུང་དང་གནས་གཅིག་ཏུ་བར་དུ་མཚམས་ཆོད་ན་འདོམ་གང་གི་ནང་དང་། མཚམས་མ་ཆོད་ན་འདོམ་དགུའི་ནང་དུ། འདུ་ཤེས་མ་འཁྲུལ་ཤིང་ཀུན་སློང་ལྷན་ཅིག་ཉལ་འདོད་ཀྱི་བསམ་པས། སྦྱོར་བ་ཁྲིམས་གྲོགས་མེད་པར་གཉིས་ཀ་ཉལ་ནས་གཉིད་ལོག་པར་བརྩམས་ཏེ། མཐར་ཐུག་མཚན་མོ་དེའི་སྐད་ཅིག་མ་འདས་པ་ན་ལྟུང་བའོ། །
དྲུག་པ་སྔངས་པར་བྱེད་པའི་ལྟུང་བྱེད་ནི། རྟེན་དགེ་སློང་གིས་དགེ་སློང་ཕ་རོལ་ལ་འཇིགས་པའི་རྒྱུ་ཡིད་དུ་མི་འོང་བའི་གཟུགས་དང་སྒྲ་དང་དྲི་དང་རེག་བྱ་ལྟ་བུ་དང་། ཡི་དྭགས་དང་ཤ་ཟ་ལ་སོགས་པའི་ཚུལ་གྱིས། འདུ་ཤེས་མ་འཁྲུལ་ཞིང་ཀུན་སློང་སྤངས་པར་བྱེད་འདོད་ཀྱི་བསམ་པས། སྦྱོར་བ་བཞད་གད་ཡན་ཆད་ཀྱིས་འཇིགས་པ་སྟོན་པར་བརྩམས་ཏེ། མཐར་ཐུག་སྔངས་སྐྲག་སྐྱེས་པ་ན་ལྟུང་བའོ། །
བདུན་པ་སྦེད་པའི་ལྟུང་བྱེད་ནི། རྟེན་དགེ་སློང་གིས་དངོས་པོ་རབ་བྱུང་བ་སྡེ་ལྔའི་ལྷུང་བཟེད་ཆོས་གོས་སོགས་འཚོ་བའི་ཡོ་བྱད་གང་ཡང་རུང་བ་ཆུད་འཛའ་བ་སོགས་ཀྱི་རྐྱེན་མེད་པར། འདུ་ཤེས་མ་འཁྲུལ་ཞིང་ཀུན་སློང་རྐུ་སེམས་དང་ཕན་འདོད་ལས་གཞན་པས། སྦྱོར་བ་རང་ངམ་བསྐོས་པས་སྦེད་པར་བརྩམས་ཏེ། མཐར་ཐུག་སྦས་ཟིན་པ་ན་ལྟུང་བའོ། །
བརྒྱད་པ་གདེང་མེད་པར་སྤྱོད་པའི་ལྟུང་བྱེད་ནི། རྟེན་དགེ་སློང་གིས་དགེ་སློང་གཞན་རང་དང་ནོར་མི་གཅིག་པ་ལ་བྱིན་པ། འདུ་ཤེས་མ་འཁྲུལ་ཞིང་ཀུན་སློང་རྐུ་སེམས་དང་མི་ལྡན་ཡང་དེས་གནང་བའི་གདེང་མེད་བཞིན་དུ་ཅི་དགར་ལོངས་སྤྱོད་འདོད་ཀྱི་བསམ་པས། སྦྱོར་བ་དེ་ལྟར་ལོངས་སྤྱོད་པར་བརྩམས་ཏེ། མཐར་ཐུག་ལོངས་སྤྱོད་པ་ན་ལྟུང་བའོ། །
དགུ་པ་སྐུར་འདེབས་ཀྱི་ལྟུང་བྱེད་ནི། རྟེན་དགེ་སློང་གིས་དགེ་སློང་ཕ་རོལ་པོ་ལ་མཐོང་ཐོས་དོགས་པའི་གཞི་མེད་པར། འདུ་ཤེས་མ་འཁྲུལ་ཞིང་ཀུན་སློང་ཉམས་པར་འདུན་པས་འདུ་ཤེས་བསྒྱུར་ཏེ་སྐུར་བ་འདེབས་འདོད་ཀྱི་བསམ་པས། སྦྱོར་བ་མིང་ནས་སྨོས་ཏེ། དགེ་འདུན་ལྷག་མ་བྱུང་ངོ་ཞེས་སྐུར་བ་འདེབས་པར་བརྩམས་ཏེ། མཐར་ཐུག་དོན་གོ་བ་ན་ལྟུང་བའོ། །
བཅུ་པ་བུད་མེད་ལྷན་ཅིག་ལམ་དུ་འགྲོ་བའི་ལྟུང་བྱེད་ནི། རྟེན་དགེ་སློང་གིས་བུད་མེད་ལུས་རྟེན་རུང་ཐ་མལ་པ་ཉེ་དུ་མ་ཡིན་པ་དང་ལྷན་ཅིག་ཁྲིམས་གྲོགས་མེད་པར་རྒྱང་གྲགས་ལས་འདས་པར་ལམ་དུ་འགྲོ་བ་ལ། འདུ་ཤེས་མ་འཁྲུལ་ཞིང་ཀུན་སློང་ལྷན་ཅིག་ལམ་དུ་འགྲོ་འདོད་ཀྱི་བསམ་པས། སྦྱོར་བ་དེ་ལྟར་བརྩམས་ཏེ། མཐར་ཐུག་རྒྱང་གྲགས་ལས་འདས་པ་ན་ལྟུང་བའོ། །

རྒྱང་གྲགས་རེ་རེ་ལ་ལྟུང་བ་རེ་རེ། ཕྱེད་རེ་ལ་ཉེས་བྱས་རེའོ། །
བཅུ་ཚན་བརྒྱད་པ་ལ་སྡོམ་ནི། རྐུ་དང་ཉི་ཤུ་མ་ལོན་དང་། །
བརྐོ་དང་མགྲོན་དང་བསླབ་པ་དང་། །
འཐབ་དང་མི་སྨྲར་འགྲོ་བ་དང་། །
མི་གུས་ཆང་འཐུང་དུས་མིན་པའོ། །
ཞེས་ཏེ། དང་པོ་རྐུན་མ་དང་ལྷན་ཅིག་ལམ་དུ་འགྲོ་བའི་ལྟུང་བྱེད་ནི། རྟེན་དགེ་སློང་གིས་ཆོམ་རྐུན་དང་ལྷན་ཅིག་འདུ་ཤེས་མ་འཁྲུལ་ཞིང་། ཀུན་སློང་རང་དགར་ལྷན་ཅིག་འགྲོ་འདོད་ཀྱི་བསམ་པས། སྦྱོར་བ་དེ་ལྟར་འགྲོ་བར་བརྩམས་ཏེ། མཐར་ཐུག་རྒྱང་གྲགས་རེ་རེ་འདས་པ་ན་ལྟུང་བ་རེ་རེ། དེའི་ཕྱེད་རེ་འདས་པ་ལ་ཉེས་བྱས་རེའོ། །
གཉིས་པ་ཉི་ཤུ་མ་ལོན་པར་བསྙེན་པར་རྫོགས་པར་བྱེད་པའི་ལྟུང་བྱེད་ནི། རྟེན་བསྒྲུབ་བྱའི་མཁན་པོ་བྱེད་པའི་དགེ་སློང་གིས་བསྒྲུབ་བྱ་བསྙེན་པར་རྫོགས་པར་འདོད་པ་སྐྱེས་ནས་མངལ་བཤོལ་བརྩིས་ཀྱང་ཉི་ཤུ་མ་ལོན་པར། འདུ་ཤེས་པའམ་ཐེ་ཚོམ་ཟ་བར་ཀུན་སློང་རང་དགར་མཁན་པོ་བྱེད་འདོད་ཀྱི་བསམ་པས། སྦྱོར་བ་བསྙེན་རྫོགས་བྱེད་པར་བརྩམས་ཏེ། མཐར་ཐུག་བརྗོད་པ་གསུམ་པའི་ངོ་བོ་བརྗོད་པ་རྫོགས་ནས་བྱེད་པ་བརྗོད་པའི་མགོ་རྩོམ་པའི་ཚེ། མཁན་པོ་ལ་ལྟུང་བྱེད་སློབ་དཔོན་དང་དགེ་འདུན་ལ་ཉེས་བྱས་སོ། །
མངལ་བཤོལ་དང་བཅས་ཏེ་ཉི་ཤུ་མ་ལོན་ཡང་བསྒྲུབ་བྱ་རང་ཉིད་ཀྱིས་ལོན་པར་འདུ་ཤེས་ན་བསམ་པའི་སྒོ་ནས་ནར་སོན་པ་ཡིན་པས་བསྙེན་པར་རྫོགས་པ་ཆགས་ལ། དེ་བསྙེན་པར་རྫོགས་པའི་རྗེས་ལ་མངལ་བཤོལ་དང་བཅས་པའི་ཉི་ཤུ་མ་ལོན་པའི་ཚེ་གོང་དུ་བསྙེན་རྫོགས་ལེན་དུས་ལོ་ཉི་ཤུ་མ་ལོན་པར་འདུག་སྙམ་དུ་འདུ་ཤེས་ན་དེའི་ཚེ་བསྙེན་རྫོགས་ཀྱི་སྡོམ་པ་འཇིག་སྟེ། དེའི་ཚེ་ལུས་སེམས་གང་ཡང་ནར་མ་སོན་པས་སྡོམ་པའི་རྟེན་ཉམས་པའི་ཕྱིར་རོ། །
མ་ལོན་ཡང་ལོན་པར་འདུ་ཤེས་པས་བསྙེན་རྫོགས་ཆགས་ནས་མངལ་བཤོལ་དང་བཅས་པའི་ཉི་ཤུ་ལོན་པའི་ཚེ་ལེན་དུས་ལོ་ཉི་ཤུ་མ་ལོན་འདུག་སྙམ་དུ་ཤེས་ཀྱང་སྡོམ་པ་མི་འཇིག་སྟེ། སྡོམ་པ་བསྐྱེད་ཤིང་གཏོང་རྒྱུ་གཞན་མ་བྱུང་ན་ལུས་ཀྱི་སྒོ་ནས་ནར་སོན་པས་སྡོམ་པའི་རྟེན་དུ་རུང་བས་སོ། །
སྐྱེས་ནས་ཉི་ཤུ་མ་ལོན་ཡང་མངལ་བཤོལ་དང་བཅས་པས་ཉི་ཤུ་ལོན་ན་བསྙེན་རྫོགས་ཆགས་ལ། མཁན་སློབ་དང་དགེ་འདུན་ལ་ཉེས་བྱས་སྐྱེད་དོ། །
ཉི་ཤུ་ལོན་པ་ལ་མ་ལོན་པར་འདུ་ཤེས་ཀྱང་ལུས་ཀྱི་སྒོ་ནས་སྡོམ་པའི་རྟེན་དུ་རུང་བས་སྡོམ་པ་སྐྱེའོ། །
དགེ་ཚུལ་དུ་བསྒྲུབས་པའི་ཚེ་ཡང་ལོ་དྲུག་ལོན་ནས་མངལ་བཤོལ་དང་བཅས་པས་བདུན་དུ་འགྱུར་བས་སྐྱེ་ལ་ཉེས་བྱས་སོ། །
གསུམ་པ་ས་བརྐོ་བའི་ལྟུང་བྱེད་ནི། རྟེན་དགེ་སློང་གིས་ན་བ་ལ་སོགས་པའི་རྐྱེན་མེད་པར་འཇིག་རྟེན་ན་གྲགས་པའི་ས་མཐས་པར་གནས་པ། འདུ་ཤེས་མ་འཁྲུལ་ཞིང་ཀུན་སློང་རང་དགར་བརྐོ་འདོད་ཀྱི་བསམ་པས། སྦྱོར་བ་རང་ངམ་གཞན་བསྐོས་པས་མངོན་སུམ་དུ་བརྐོ་བར་བརྩམས་ཏེ། མཐར་ཐུག་སོར་བཞི་ཡན་ཆད་བརྐོས་ན་ལྟུང་བའོ། །
བཞི་པ་མགྲོན་དུ་གཉེར་བ་ལས་རིང་དུ་འདུག་པའི་ལྟུང་བྱེད་ནི། རྟེན་དགེ་སློང་གིས་ན་བ་ལ་སོགས་པའི་རྐྱེན་མེད་པར་སྦྱིན་བདག་གིས་དུས་ཇི་ཙམ་མགྲོན་དུ་བོས་པ་ལ་འདུ་ཤེས་མ་འཁྲུལ་ཞིང་ཀུན་སློང་མགྲོན་དུ་བོས་པ་ལས་རིང་དུ་འདུག་སྟེ་ཟ་འདོད་པའི་བསམ་པས། སྦྱོར་བ་སྦྱིན་བདག་གིས་དུས་ཇི་ཙམ་བཞེད་པར་བཞུགས་ཤིག་ཅེས་པ་ལྟ་བུ་མེད་པར་ཟླ་བ་བཞི་མགྲོན་དུ་བོས་པ་ལྟ་བུ་ལ་དེ་རྫོགས་པའི་འོག་ཏུ་ཡང་འདུག་ནས་ཟ་བར་བརྩམས་ཏེ། མཐར་ཐུག་མགུལ་དུ་མིད་པ་ན་ལྟུང་བའོ། །

ལྔ་པ་བསླབ་པ་ལ་ཉེར་འཇོག་སྤོང་བའི་ལྟུང་བྱེད་ནི། རྟེན་དགེ་སློང་གིས་དགེ་སློང་ཕ་རོལ་པོས་འདུལ་བར་གཏོགས་པའི་རང་གི་བསླབ་པར་བསླབ་པར་བྱའོ་ཞེས་བརྗོད་པ་ན། འདུ་ཤེས་མ་འཁྲུལ་ཞིང་ཀུན་སློང་འདུ་ཤེས་བསྒྱུར་ཏེ་བསླབ་པ་ལ་མི་སློབ་པའི་ཚིག་སྨྲ་འདོད་ཀྱི་བསམ་པས། སྦྱོར་བ་བསླབ་པ་ལ་ཉེར་བར་འཇོག་པ་པོ་ལ་ཁྱོད་ཀྱིས་མི་ཤེས་པས་གཞན་ཤེས་པ་ལ་འདྲིའི་བར་དུ་བསླབ་པ་འདི་ལ་མི་སློབ་བོ་ཞེས་གང་ཟག་ལ་མི་ཤེས་པ་དང་བསླབ་པ་ལ་མི་སློབ་པའི་ཚིག་སྨྲ་བར་བརྩམས་ཏེ། མཐར་ཐུག་དོན་གོ་བ་ན་ལྟུང་བའོ། །
དྲུག་པ་ཉན་རྣ་ལས་གྱུར་པའི་ལྟུང་བྱེད་ནི། རྟེན་དགེ་སློང་དགེ་སློང་ཕ་རོལ་པོ་རྩོད་ཟླར་གྱུར་པ་དག་རྩོད་པ་བཞི་ལས་གང་ཡང་རུང་བའི་རྩོད་པ་བྱེད་པ་ལ། འདུ་ཤེས་མ་འཁྲུལ་ཞིང་ཀུན་སློང་ནོར་བ་དང་རྩོད་པ་ཞི་འདོད་མ་ཡིན་པར་རྩོད་པ་དཀྲུགས་པའི་ཆད་དུ་ཉན་འདོད་ཀྱི་བསམ་པས། སྦྱོར་བ་ཉན་པའི་ཕྱིར་རྣ་བ་གཏོད་པར་བརྩམས་ཏེ་མཐར་ཐུག་དོན་གོ་བ་ན་ལྟུང་བའོ། །
བདུན་པ་མི་སྨྲ་བར་འགྲོ་བའི་ལྟུང་བྱེད་ནི། རྟེན་དགེ་སློང་ཁ་སྐོང་བར་འོས་པ་དགེ་འདུན་གྱི་ནང་དུ་གསོལ་བ་ལ་སོགས་པའི་ལས་ལ་འདུས་པ། གསོལ་བ་ཙམ་ཡང་མ་བྱས་པར་ལས་ཀྱི་གནས་དེ་ནས་དེ་ན་འཁོད་པ་ལ་མ་སྨྲས་པ། འདུ་ཤེས་མ་འཁྲུལ་ཞིང་ཀུན་སློང་མ་སྨྲས་པར་འགྲོ་འདོད་ཀྱི་བསམ་པས། སྦྱོར་བ་འགྲོ་བར་བརྩམས་པས། མཐར་ཐུག་ལས་ཐོས་པའི་ཉེ་འཁོར་ལས་འདས་པར་ཕྱིན་པ་ན་ལྟུང་བའོ། །
བརྒྱད་པ་མ་གུས་པའི་ཚུལ་ལས་གྱུར་པའི་ལྟུང་བྱེད་ནི། རྟེན་དགེ་སློང་གིས་སྟོན་པ་དང་དགེ་འདུན་དང་ཞལ་ཏ་བས་ཆོས་ལྡན་གྱི་བཀའ་བསྒོ་བ་རང་གི་སྒྲུབ་ནུས་པ་ལ། འདུ་ཤེས་མ་འཁྲུལ་ཞིང་ཀུན་སློང་དེ་དང་འགལ་བར་བྱེད་འདོད་ཀྱི་བསམ་པས། སྦྱོར་བ་ཤད་ཀྱིས་སྦྱངས་བ་མ་བྱས་པར་འགལ་བ་བྱེད་པར་བརྩམས་ཏེ། མཐར་ཐུག་འགལ་བའི་བྱ་བ་རྫོགས་པ་ན་ལྟུང་བའོ། དགུ་པ་མྱོས་འགྱུར་འཐུང་བའི་ལྟུང་བྱེད་ནི། རྟེན་རབ་ཏུ་བྱུང་བས་ཕབ་བཏབ་པའི་འབྲུའི་ཆང་དང་། ཕབ་མ་བཏབ་པའི་རྒུན་ཆང་ལ་སོགས་པ་བཅོས་པའི་ཆང་དངོས་སམ་སྦང་མ་དང་ཚིག་མ་ལ་སོགས་པ་སྨྱོས་པའི་ནུས་པ་ཅན་ལ། འདུ་ཤེས་མ་འཁྲུལ་ཞིང་ཀུན་སློང་འཐུང་བ་དང་སྦང་མ་སོགས་ཟ་འདོད་ཀྱི་བསམ་པས། སྦྱོར་བ་དེ་ལྟར་ལོངས་སྤྱོད་པར་བརྩམས་ཏེ། མཐར་ཐུག་མགུལ་དུ་མེད་པ་ན་དགེ་སློང་ལ་ལྟུང་བྱེད་དང་དགེ་ཚུལ་ལ་ཉེས་བྱས་སོ། །
བཅུ་པ་དུས་མ་ཡིན་པར་འགྲོ་བའི་ལྟུང་བྱེད་ནི། རྟེན་སྲ་བརྐྱང་མ་བཏིང་ཞིང་བར་ཆད་ཀྱི་རྐྱེན་དང་མི་ལྡན་པའི་དགེ་སློང་གིས། གནས་ན་འཁོད་པའི་རབ་ཏུ་བྱུང་བ་ལ་མ་སྨྲས་པར་རབ་ཏུ་བྱུང་བའི་གནས་ནས་ཁྱིམ་པའི་གནས་སུ་ཉི་མ་ཕྱེད་ནས་སྐྱ་རེངས་མ་ཤར་བའི་དུས་སུ། འདུ་ཤེས་དུས་མ་ཡིན་པ་ལ་མ་ཡིན་པར་ཤེས་པའམ་ཐེ་ཚོམ་ཟ་བས། ཀུན་སློང་འཁོད་པ་ལ་མ་སྨྲས་པར་རང་དགར་དུས་མིན་དུ་འགྲོ་འདོད་ཀྱི་བསམས་པས། སྦྱོར་བ་དེ་ལྟར་འགྲོ་བར་བརྩམས་ཏེ། མཐར་ཐུག་དེའི་རྐྱེན་གྱིས་རང་གི་གནས་ཉེ་འཁོར་དང་བཅས་པ་ལས་འདས་ན་ལྟུང་བའོ། །
བཅུ་ཚན་དགུ་པ་ལ་སྡོམ་ནི། ཟས་བཅས་སྐྱ་རེང་ད་གདོད་དང་། །
ཁབ་རལ་དང་ནི་ཁྲི་རྐང་དང་། །
བརྡ་དང་གདིང་དང་གཡོན་པ་དང་། །
རས་ཆེན་བདེ་གཤེགས་ཆོས་གོས་སོ། །
ཞེས་ཏེ། དང་པོ་གྲོང་དུ་རྒྱུ་བའི་ལྟུང་བྱེད་ལ་སྔ་དྲོ་གྲོང་རྒྱུ་དང་ཕྱི་དྲོ་གྲོང་རྒྱུ་གཉིས་ལས། དང་པོ་ནི། རྟེན་དགེ་སློང་དེའི་ཚིག་གིས་དགེ་འདུན་སྦྱིན་བདག་ཁྱིམ་པའི་ཁྱིམ་དུ་ཟོས་ལ་སྤྱན་དྲངས་པ་ལ་སྦྱིན་བདག་ལ་དུས་ལས་མ་ཡོལ་བར་བྲིམས་ཤིག་ཅེས་མ་བསྒོས་པར། འདུ་ཤེས་མ་འཁྲུལ་ཞིང་ཀུན་སློང་གྲོང་དུ་རྒྱུ་འདོད་ཀྱི་བསམ་པས། སྦྱོར་བ་བར་ཆད་ཀྱི་རྐྱེན་དང་མི་ལྡན་བཞིན་དུ་དེ་ལྟར་འགྲོ་བར་བརྩམས་ཏེ། མཐར་ཐུག་གྲོང་གསུམ་ལ་སོགས་པར་རྒྱུ་བ་ན་ལྟུང་བའོ། །

གཉིས་པ་ཕྱི་དྲོ་གྲོང་རྒྱུ་ནི་ཉི་མ་ཕྱེད་ནས་སྐྱ་རེངས་མ་ཤར་བར་ཁྱིམ་བཞི་ལ་སོགས་པར་འགྲོ་ན་དགེ་སློང་འཁོད་པ་ལ་སྨྲས་ཀྱང་ལྟུང་བའོ། །
གཉིས་པ་རྒྱལ་པོའི་ཕོ་བྲང་དུ་ནུབ་མོ་འགྲོ་བའི་ལྟུང་བྱེད་ནི། རྟེན་དགེ་སློང་གིས་བར་ཆད་ཀྱི་རྐྱེན་དང་མི་ལྡན་པ་དང་རྒྱལ་པོ་སོགས་ཀྱི་ཆོས་ལྡན་གྱི་དོན་ལ་བོས་པ་དང་། དགོས་པ་ཁྱད་པར་ཅན་དང་མི་ལྡན་པ་རྒྱལ་པོའི་ཕོ་བྲང་དུ་བཙུམ་མོའི་གནས་སུ་ཉི་མ་དམར་ཐག་ཆོད་ནས་སང་སྐྱ་རེངས་ཐ་མ་མ་ཤར་གྱི་བར་ལ། དེར་འདུ་ཤེས་པའམ་ཡིད་གཉིས་ཟ་བས་ཀུན་སློང་རྒྱལ་པོའམ་བཙུན་མོའི་གནས་སུ་མཚན་མོ་འགྲོ་འདོད་ཀྱི་བསམ་པས། སྦྱོར་བ་དེ་ལྟར་འགྲོ་བར་བརྩམས་ཏེ། མཐར་ཐུག་གནས་དེའི་སྒོ་བཅད་ན་གཏན་པའི་གནས་དང་མ་བཅད་ན་གཏན་པ་གཉིས་འགྱུར་འདས་པ་ན་ལྟུང་བའོ། །
གསུམ་པ་བསླབ་པའི་གཞི་ཁྱད་དུ་གསོད་པའི་ལྟུང་བྱེད་ནི། རྟེན་སོ་ཐར་གྱི་མདོ་གཉིས་ཡན་ཆད་ཐོས་ཤིང་དོན་གོ་བའི་དགེ་སློང་གིས་གསོ་སྦྱོང་གི་དུས་སུ། འདུ་ཤེས་མ་འཁྲུལ་ཞིང་ཀུན་སློང་བཞད་གད་ཡན་ཆད་ཀྱིས་མདོའི་དོན་ལ་ས་བརྐོ་བ་སོགས་ལྟུང་བར་འགྱུར་བ་ད་གདོད་ཤེས་སོ་ཞེས་བསླབ་པ་ཁྱད་དུ་གསོད་འདོད་ཀྱི་བསམ་པས། སྦྱོར་བ་དེ་ལྟར་ཁྱད་དུ་གསོད་བའི་ཚིག་སྨྲ་བར་བརྩམས་ཏེ། མཐར་ཐུག་འདུལ་བར་གཏོགས་པའི་བསླབ་པ་ཁྱད་དུ་གསོད་ན་ལྟུང་བའོ། །
བཞི་བ་ཁབ་རལ་འཆོས་པའི་ལྟུང་བྱེད་ནི། རྟེན་དགེ་སློང་གིས་བ་སོ་དང་རུས་པ་དང་རིན་པོ་ཆེ་ལ་སོགས་པ་ཡུལ་དུས་དེར་དཀོན་ཞིང་རིན་ཆེ་བར་གྱུར་པའི་རྒྱུ་ལ། འདུ་ཤེས་མ་འཁྲུལ་ཞིང་ཀུན་སློང་ཁབ་རལ་བྱེད་འདོད་ཀྱི་བསམ་པས། སྦྱོར་བ་རང་ངམ་བསྐོས་པས་ཁབ་རལ་བྱེད་པར་བརྩམས་ཏེ། མཐར་ཐུག་ཁབ་རལ་ཟིན་པ་ན་ལྟུང་བའོ། །
ལྔ་པ་ཁྲི་རྐང་འཆོས་པའི་ལྟུང་བྱེད་ནི། རྟེན་དགེ་སློང་གིས་དགེ་འདུན་གྱི་ཁྲིའམ་ཁྲིའུའི་རྐང་པ་བུ་གར་གཞུག་པ་མན་ཆད་ཁྲུ་གང་ཚད་ཡིན་ལ། དེ་ལས་ལྷག་པར་འདུ་ཤེས་མ་འཁུལ་ཞིང་ཀུན་སློང་དེ་བྱེད་འདོད་ཀྱི་བསམ་པས། སྦྱོར་བ་རང་ངམ་བསྐོས་པས་དེ་བྱེད་པར་བརྩམས་ཏེ། མཐར་ཐུག་ལྷག་པོ་ཟིན་པ་ན་ལྟུང་བའོ། །
དྲུག་པ་ཤིང་བལ་གྱིས་གོས་པར་བྱས་པའི་ལྟུང་བྱེད་ནི། རྟེན་དགེ་སློང་གིས་དགེ་འདུན་གྱི་གནས་མལ་ཤིང་བལ་གྱིས་གོས་པར་བྱས་པ་ལ། འདུ་ཤེས་མ་འཁྲུལ་ཞིང་ཀུན་སློང་དེ་ལྟར་བྱེད་འདོད་ཀྱི་བསམ་པས། སྦྱོར་བ་རང་ངམ་བསྐོས་པས་དེ་བྱེད་པར་བརྩམས་ཏེ། མཐར་ཐུག་དགེ་འདུན་གྱིས་གནས་མལ་ཤིང་བལ་གྱིས་གོས་པར་བྱས་པ་ན་ལྟུང་བའོ། །
བདུན་པ་གདིང་བ་དང་། བརྒྱད་པ་གཡན་པ་དང་། དགུ་པ་རས་ཆེན་ཞེས་གསུངས་པ་ལ་གདིང་བའི་ཚད་སྲིད་དུ་ཁྲུ་གསུམ། ཞེང་དུ་ཁྲོ་དོ་དང་སོར་དྲུག སྲིད་དུ་མི་ཆོག་ན་ཁྲུ་ཕྱེད་དང་དོ་མན་ཆད་བསྐྱེད་དོ། །
གཡན་པ་དགབ་པའི་ཚད་སྲིད་དུ་ཁྲུ་དྲུག་དང་། ཞེང་དུ་ཁྲུ་གསུམ་མོ། །
རས་ཆེན་གྱི་ཚད་སྲིད་དུ་ཁྲུ་དགུ་ཞེང་དུ་ཁྲུ་གསུམ་དང་སོར་བཅོ་བརྒྱད་དོ། །
འདི་རྣམས་རྡུལ་ཁྲུ་ཡིན་པས་ལོ་བདུན་ལོན་པའི་དགེ་ཚུལ་དང་ནར་སོན་པའི་དགེ་སློང་གཉིས་གདིང་བ་ཚད་མཉམ་དུ་ཤེས་པར་བྱའོ། །
དེ་ཡང་རྟེན་དགེ་སློང་གིས་གདིང་བ་དང་། གཡན་པ་དགབ་པ་དང་། རས་ཆེན་རྣམས་ཚད་ལྷག་པ་ལ་ལྷག་པར་ཤེས་ཤིང་། ཀུན་སློང་ལྷག་པ་བྱེད་འདོད་ཀྱི་བསམ་པས། སྦྱོར་བ་རང་ངམ་བསྐོས་པས་དེ་ལྟར་བྱེད་པར་བརྩམས་སྟེ། མཐར་ཐུག་ལྷག་པོ་ཟིན་པ་ན་ལྟུང་བའོ། །
བཅུ་པ་བདེ་བར་གཤེགས་པའི་ཆོས་གོས་ཀྱི་ཚད་ལས་གྱུར་བའི་ལྟུང་བྱེད་ནི། སྟོན་པའི་སྣམ་སྦྱར་དང་བླ་གོས་ཀྱི་ཚད་ནི་སྲིད་དུ་སྟོན་པ་རང་གི་ཁྲུ་ལྔ་དང་ཞེང་དུ་ཁྲུ་གསུམ་མོ། །

སྟོན་པའི་ཁྲུ་རེ་ལ་འཇལ་བྱེད་ཀྱི་ཁྲུ་གསུམ་ཡིན་པས་སྟོན་པའི་ཆོས་གོས་ཀྱི་ཚད་ལ་སྲིད་དུ་འཇལ་བྱེད་ཀྱི་ཁྲུ་བཅྭ་ལྔ་དང་། ཞེང་དུ་ཁྲུ་དགུ་འབྱུང་ངོ་། །
དེ་ཡང་རྟེན་དགེ་སློང་གིས་སྟོན་པའི་སྐུ་ལུས་ཙམ་མེད་པར་དེའི་ཆོས་གོས་ཀྱི་ཚད་ཙམ་མམ་དེ་ལས་ལྷག་པར། འདུ་ཤེས་མ་འཁྲུལ་ཞིང་ཀུན་སློང་དེ་ལྟར་བྱེད་འདོད་ཀྱི་བསམ་པས། སྦྱོར་བ་རང་ངམ་བསྐོས་པས་དེ་ལྟར་བྱེད་པར་བརྩམས་ཏེ། མཐར་ཐུག་བདེ་བར་གཤེགས་པའི་ཆོས་གོས་ཀྱི་ཚད་དེ་ལས་ལྷག་པ་ཟིན་པ་ན་ལྟུང་བའོ།།  ༈  །།བཞི་པ་སོར་བཤགས་ཀྱི་སྡེ་ཚན་ལ་སྡོམ་ནི། གྲོང་དང་ཁྱིམ་གཞན་ཉིད་དང་ནི། །
བསླབ་པ་དང་ནི་དགོན་པ་སྟེ། །
སངས་རྒྱས་ཕན་པར་མཛད་པ་ཡིས། །
སོ་སོར་བཤགས་པར་བྱ་བར་གསུངས། །
ཞེས་ཏེ། །
དང་པོ་དགེ་སློང་མ་ལས་ཟས་ལེན་པའི་སོ་སོར་བཤགས་པར་བྱ་བ་ནི། རྟེན་དགེ་སློང་གིས་དགེ་སློང་མ་ཉེ་དུ་མ་ཡིན་པ་ལ། དེར་ཤེས་བཞིན་དུ་ཀུན་སློང་རང་དོན་དུ་དགེ་སློང་མ་ཉེ་དུ་མ་ཡིན་པ་ལས་ཟས་བླངས་ཏེ་ཟ་འདོད་པའི་བསམ་པས། སྦྱོར་བ་རང་དང་དགེ་སློང་མ་གཉིས་ཀ་གྲོང་ངམ་ལམ་པོ་ཆེ་ན་འདུག་སྟེ་དེ་ལས་ཟས་བླངས་སྟེ་བཟའ་བར་བརྩམས་ཏེ། མཐར་ཐུག་མགུལ་དུ་མིད་པ་ན་སོར་བཤགས་དང་པོའོ། །
གཉིས་པ་གྲལ་རིམ་དུ་མ་ཕེབས་པར་འབྲིམ་དུ་འཇུག་པ་མ་བཟློག་པར་ཟ་བའི་སོར་བཤགས་ནི། སྦྱིན་བདག་ཁྱིམ་པས་དགེ་འདུན་གདུགས་ཚོད་ལ་སྤྱན་དྲངས་པ་ནདགེ་སློང་མས་བསྐོ་བཤམ་གྱི་ངོས་མགྲོན་བྱས་པ་ལ། རྟེན་དགེ་སློང་རང་ངམ་ཟས་གཅིག་པའི་དགེ་སློང་གཞན་གྱིས། སྲིང་མོ་ཁྱོད་དགེ་སློང་རྣམས་ཟན་ཟོས་ཀྱི་བར་དུ་རེ་ཞིག་སྡོད་ཅིག་ཅེས་མ་བསྒོ་བ་ལ། འདུ་ཤེས་མ་འཁྲུལ་ཞིང་ཀུན་སློང་རང་དགར་བསྐོ་བཤམ་བྱས་པ་ཟ་འདོད་ཀྱི་བསམ་པས། སྦྱོར་བ་ཟ་བར་བརྩམས་ཏེ། མཐར་ཐུག་མགུལ་དུ་མིད་པ་ན་སོར་བཤགས་གཉིས་པའོ། །
གསུམ་པ་བསླབ་པ་དྲལ་ཏེ་ཁྱིམ་དུ་འཇུག་པའི་སོར་བཤགས་ནི། རྟེན་བསླབ་པའི་སྡོམ་པ་བཅས་པར་གཏོགས་པའི་དགེ་སློང་གིས། ཟས་མི་སློང་བའི་ཁྱིམ་གྱི་བསླབ་པའི་སྡོམ་པ་བཅས་པའི་ཁྱིམ་དུ། འདུ་ཤེས་མ་འཁྲུལ་ཞིང་ཁྱིམ་དེ་ནས་ཟས་བླངས་ཏེ་ཟ་འདོད་ཀྱི་བསམ་པས། སྦྱོར་བ་དེ་ལྟར་ཟ་བར་བརྩམས་ཏེ། མཐར་ཐུག་མགུལ་དུ་མིད་པ་ན་སོར་བཤགས་གསུམ་པའོ། །
བཞི་པ་ནགས་བརྟག་པ་ལས་གྱུར་པའི་སོར་བཤགས་ནི། རྟེན་དགེ་སློང་གིས་དགེ་འདུན་གྱིས་ནགས་ཉུལ་བར་བསྐོས་པ་ན་འཇིགས་པ་དང་བཅས་པའི་གནས་མ་ཉུལ་བར་ཁྱིམ་པ་ཉེ་དུ་མ་ཡིན་པའི་ཟས་བླངས་ཏེ། འདུ་ཤེས་མ་འཁྲུལ་ཞིང་ཀུན་སློང་ནགས་མ་ཉུལ་བར་ཤེས་བཞིན་དུ། སྦྱོར་བ་ཟས་ཟ་བར་བརྩམས་ཏེ། མཐར་ཐུག་མགུལ་ཏུ་མིད་པ་ན་སོར་བཤགས་བཞི་པའོ། །
ལྔ་པ་བསླབ་བྱ་ཉེས་བྱས་གྱི་སྡེ་ལ་དགུ་ཡོད་པ་ལས། དང་པོ་གོས་བགོ་བའི་སྡེ་ནི། ཤམ་ཐབས་ལ་ཡང་རྣམས་བདུན་དང་། །
ཞེས་པ་ནི། ཤམ་ཐབས་པུས་གོང་ཡན་ཆད་དུ་ཧ་ཅང་རྩིང་པ་དང་། ལོང་བུར་སླེབ་པའི་འཇོལ་བ་དང་། གྲྭ་གླང་པོ་ཆེའི་སྣ་ལྟར་ནར་བ་དང་། ལྟེ་བའི་སྟེང་དུ་མགོ་ལྟེབ་པ་ཏ་ལའི་ལོ་མ་ལྟར་དང་། སྐེ་རགས་ཀྱི་བར་དུ་མངོན་པའི་ཕུར་མ་ལྟ་བུ་དང་། སྦྲུལ་མགོའི་གདེང་ཀ་ལྟར་ཕྱིར་ཕྱུང་བ་མ་ཡིན་པར་ཟླུམ་པོར་བགོའོ། །
སྟོད་གཡོག་ལ་ཡང་རྣམ་གསུམ་ནི། རྩེངས་འཇོལ་ནར་གསུམ་དང་བྲལ་བ་ཟླུམ་པོར་བགོའོ། །
གཉིས་པ་ཁྱིམ་དུ་འགྲོ་བའི་སྡེ་ལ། ཤིན་ཏུ་བསྡམས་ལ་སོགས་པ་ལྔ་ནི། དྲན་ཤེས་བཞིན་གྱིས་བདམས་ཤིང་ཁྱིམ་གཞན་དུ་འགྲོ་བ་དང་། ཆོས་གོས་ལེགས་པར་བགོ་བ་དང་། སྒྲ་བསྐྱུངས་བ་དང་། མིག་མི་གཡེང་བ་དང་། གཉའ་ཤིང་གང་ཙམ་དུ་བལྟ་ཞིང་འགྲོ་བའོ། །

མགོ་གཡོགས་ལ་སོགས་རྣམ་པ་ལྔ་ནི། མགོ་གོས་ཀྱིས་མི་གཡོགས། གོས་མི་བརྫེ། གོས་དཔུང་པ་གཉིས་སུ་མི་གཟར། ལག་པ་གཡས་གཡོན་བསྣོལ་ཏེ་གཉའ་གོང་དུ་མི་བསྣོལ་བ་དང་ལྟག་པར་མི་བསྣོལ་བའོ། །
མཆོང་ལ་སོགས་པ་རྣམས་པ་ལྔ་ནི། རྐྱེན་ལ་མི་ལྟོས་པར་མི་མཆོང་། རྐང་པ་མི་བརྐྱང་། ཙོག་པུས་མི་འགྲོ། བྲང་པ་རྐྱང་པ་བཙུགས་སྟེ་མི་འགྲོ། གྲུ་བརྒྱང་མི་བྱའོ། །
ལུས་ལ་སོགས་པ་རྣམ་པ་ལྔ་ནི། ལུས་གཅུས་ཏེ་མི་འགྲོ། མགོ་མི་བསྒྱུར། ལག་པ་མི་དཀྲུགས། གཉིས་ཕྲག་པ་སྤྲད་དེ་མི་འགྲོ། གཉིས་ལག་པ་མི་སྦྲེལ་ལོ། །
གསུམ་པ་ཁྱིམ་དུ་འདུག་པའི་སྡེ་ལ། འདུག་པར་བྱ་བ་དགུ་དག་ནི། ཁྱིམ་དུ་སྟན་ལ་མི་བསྒོ་བར་མི་འདུག མ་བརྟགས་པར་མི་འདུག ལུས་ཐམས་ཅད་ལྗིད་ཀྱིས་ཕབ་སྟེ་མི་འདུག རྐང་པ་བརྐྱངས་ཏེ་མི་བསྣོལ། བརླའི་སྟེང་དུ་བརླ་མི་གཞག ལོང་བུའི་སྟེང་དུ་ལོང་བུ་མི་གཞག རྐང་པ་ཁྲིའི་འོག་ཏུ་མི་དགུག རྐང་པ་མི་གདངས། འདོམ་མི་སྣང་བར་བྱ་བ་དང་དགུའོ། །
དེའི་བསླབ་བྱ་ནི། ལག་པ་འགྲམ་པ་ལ་མི་བརྟེན། སྟན་ཕྲག་པ་ལ་མི་བསྐུར་རོ། །
བཞི་པ་ཟས་བླང་བའི་སྡེ་ཚན་ལ། བྱིན་ལེན་བྱ་བ་བརྒྱད་རྣམས་སོ། །
ཞེས་པ་ནི། ལྷུང་བཟེད་ཀྱི་མུ་དང་ཁ་ད་ཆད་དུ་ཟས་མི་བླང་། ཚོད་མ་དང་འབྲས་ཆེན་མཉམ་དུ་མི་བླང་། གྲལ་རིམ་བཞིན་དུ་བླང་། ལྷུང་བཟེད་ལ་བལྟ་ཞིང་བླང་། ཟས་མ་འོངས་པར་ལྷུང་བཟེད་མི་བཟེད། ཚོད་མ་འདོད་པའི་ཕྱིར་འབྲས་ཆེན་གྱིས་ཚོད་མ་མི་དགབ་པ་དང་ཚོད་མས་འབྲས་ཆེན་མི་དགབ། ཟས་ཀྱི་སྟེང་དུ་ལྷུང་བཟེད་མེ་བཟེད། སྐྱོན་དེ་རྣམས་དང་བྲལ་བས་ཟས་ལེགས་པར་བླང་ངོ་། །
ལྔ་པ་ཟས་ཟ་བའི་སྡེ་ཚན་ལ། ཟས་ལ་ལེགས་པར་བྱ་བ་དྲུག་ནི། ཁམ་ཧ་ཅང་ཆུང་བ་དང་། ཆེས་པ་མ་ཡིན་པ་དང་། ཁམ་རན་པར་བཟའ་བ་དང་། ཁམ་མ་བཟས་པར་ཁ་མི་གདངས་པ་དང་། ཁ་ཁམ་གྱིས་བཀང་ནས་མི་སྨྲ་བ་དང་། ལེགས་པར་ཟས་བཟའ་བར་བྱའོ། ཙུག་ཙུག་ལ་སོགས་པ་རྣམ་པ་ལྔ་ནི། ཟས་ཟ་བའི་ཚེ་ཙུག་ཙུག་དང་། ཅག་ཅག་དང་། ཧུ་ཧུ་དང་། ཕུ་ཕུ་མི་བྱ། ལྕེ་ཡང་ཡང་ཕྱུང་ཏེ་ཟས་མི་བཟའོ། །
འབྲུ་ནས་ཐ་དད་བྱེད་པ་ལྔ་ནི། འབྲུ་རེ་རེ་ནས་མི་བཟའ། ཟས་ལ་འཕྱས་མི་གདགས། མཁུར་བ་མི་སྤོ། རྐན་མི་གཏོགས། ཁམ་འཕྲོར་མི་བཅད་དོ། །
ལག་པ་བལྡག་ལ་སོགས་པ་ལྔ་ནི། ལག་པ་མི་ལྡོག ལྷུང་བཟེད་མི་འབྱོག ལག་པ་མི་སྤྲུགས། ལྷུང་བཟེད་མི་སྐྱོམ། མཆོད་རྟེན་ལྟ་བུའི་གཟུགས་བྱས་ཏེ་མི་གཞོམ་མོ། །
དྲུག་པ་ལྷུང་བཟེད་དུ་སྤྱད་པའི་སྡེ་ལ། འཕྱ་ལ་སོགས་པའི་རྣམ་པ་བཞི་ནི། དྲུང་ན་འདུག་པའི་དགེ་སློང་གི་ལྷུང་བཟེད་ལ་འཕྱ་བའི་ཕྱིར་མི་བལྟ། ལག་པ་འབགས་པས་ཆུའི་སྣོད་ལ་མི་བཟུང་། དྲུང་ན་འདུག་པའི་དགེ་སློང་ལ་ཟས་དང་སྦགས་པའི་ཆུས་མི་གཏོར། ཁྱིམ་བདག་ལ་མ་དྲིས་པར་འབགས་ཆུ་མི་དབོའོ། །
ལྷུང་བཟེད་ལ་ཡང་རྣམ་པ་བཅུ་ནི། ལྷུང་བཟེད་དུ་ཟས་ལྷག་མ་བླུགས་ཏེ་མི་འདོར། ལྷུང་བཟེད་གཙང་མར་གཙུག་ལག་གི་ཚིགས་སུ་བཅད་དེ་ཆུ་སྦྱིན། འོག་གཞི་མེད་པར་གད་ཁར་གཡང་སར། དཀན་གཟར་པོར་ལྷུང་བཟེད་མི་གཞག འགྲེངས་ཏེ་ལྷུང་བཟེད་མི་བཀྲུ། གད་ཀར་གཡང་སར་དཀན་གཟར་པོར་མི་བཀྲུ། དེས་འབབ་ཆུའི་རྒྱུན་ལས་བཟློག་སྟེ་མི་བཅུ། ལམ་གྱི་བཞི་མདོར་མི་གཞག་གོ །བདུན་པ་ཆོས་སྟོན་པའི་སྡེ་ལ། འགྲེང་ལ་སོགས་པ་རྣམ་པ་ལྔ་ནི། ཉན་པ་པོ་མི་ན་བར་འདུག་པ་ལ་འཆད་པ་པོ་འགྲེངས་ཏེ་མི་འཆད་པ་དང་། དེ་བཞིན་དུ་ཉལ་བ་ལ་འདུག་པས་དང་། སྟན་མཐོན་པོའམ་བཟང་པོ་ལ་འདུག་པ་ལ་སྟན་དམའ་བའམ་ངན་པ་ལ་འདུག་པས་དང་། མདུན་དུ་འགྲོ་བ་ལ་ཕྱི་ནས་འགྲོ་བས་དང་། ལམ་ནས་འགྲོ་བ་ལ་ལམ་གྱི་འགྲམ་ནས་འགྲོ་བས་ཆོས་མི་འཆད་པའོ། །

མགོ་གཡོགས་ལ་སོགས་རྣམ་པ་ལྔ་ནི། ཉན་པ་པོ་མི་ན་བར་མགོ་གཡོགས་པ་དང་། གོས་བརྫེས་པ་དང་། གཟར་བ་དང་། ལག་པ་གཉའ་གོང་དུ་བསྣོལ་བ་དང་། ལྟག་པར་བསྣོལ་བ་ལ་ཆོས་མི་བཤད་དོ། །
དོ་ཀེར་ཅན་ལ་སོགས་པ་ལྔ་ནི། ཉན་པ་པོ་མིན་པར་དོ་ཀེར་ཅན་དང་། ཞྭ་གྱོན་པ་དང་། ཅོད་པན་དང་། ཕྲེང་བ་ཅན་དང་། མགོ་དཀྲིས་པ་ལ་ཆོས་མི་བཤད་དོ། །
གླང་ཆེན་ལ་སོགས་བཞོན་པ་ལྔ་ནི། ཉན་པ་པོ་མི་ན་བར་གླང་པོ་ཆེ་དང་། རྟ་ཞོན་པ་དང་། ཁྱོགས་དང་། བཞོན་པའི་སྟེང་ན་འདུག་པ་དང་། མཆིལ་ལྷམ་གྱོན་པ་ལ་ཆོས་མི་བཤད་དོ། །
ལག་ན་མཁར་བ་ལ་སོགས་དྲུག་ནི། ཉན་པ་པོ་མི་ན་བར་ལག་ན་མཁར་བ་དང་། གདུགས་དང་། མཚོན་ཆ་དང་། རལ་གྲི་དང་། དགྲ་སྟ་ཐོགས་པ་དང་། གོ་ཆ་གྱོན་པ་ལ་ཆོས་མི་བཤད་དོ། །
བརྒྱད་པ་སྒྲུབ་པའི་ཚུལ་ལས་གྱུར་པའི་སྡེ་ལ། ན་བ་རྣམ་པ་བཞི་རྣམས་སོ། །
ཞེས་པ་ནི། མི་ན་བར་འགྲེངས་ཏེ་དང་། ཆུའི་ནང་དུ་དང་། རྩ་སྔོན་གྱི་ཕྱོགས་སུ་བཤང་གཅི་མི་བྱ་མི་འདོར། མཆིལ་མ་དང་སྣབས་དང་སྐྱུགས་པ་དང་བླུགས་པ་ཡང་དེ་བཞིན་དུ་མི་འདོར་རོ། །
དགུ་པ་རྒྱུ་བ་དགག་པའི་བསླབ་བྱ་ནི། གནོད་པ་མེད་ན་ཤིང་ལ་མི་གང་ཙམ་ལས་མཐོ་བ་ལ་མི་འཛེགས་པ་ལ་བསླབ་པར་བྱ་སྟེ་དེ་ལས་འདས་ན་ཉེས་བྱས་སོ། །
དེ་ལྟར་ན་ཉེས་བྱས་བརྒྱ་དང་བཅུ་གཉིས་སོ།།  ༈  །།གཉིས་པ་དགེ་སློང་མའི་སྡེ་ལྔ་བྱེ་བྲག་ཏུ་བཤད་པ་ལ་གཉིས་ཏེ། དགོས་པ་དང་། དགེ་སློང་མའི་སྡེ་ལྔ་སོ་སོའི་གྲངས་བསྟན་པའོ། །
དང་པོ་ནི། ཊཱི་ཀར་དགེ་སློང་གི་རྣམ་པར་འབྱེད་པར་སྨྲས་ནས། ད་ནི་དགེ་སློང་མའི་རྣམ་པར་འབྱེད་པ་བརྗོད་པར་བྱ་སྟེ། གང་གི་ཕྱིར་ལུས་ཀྱི་བྱེ་བྲག་གིས་བསམ་པའི་བྱེ་བྲག་ཏུ་འགྱུར་ལ། བསམ་པའི་བྱེ་བྲག་གིས་ལྟུང་བའི་བྱེ་བྲག་ཏུ་འགྱུར་ཞིང་། ལྟུང་བའི་བྱེ་བྲག་གིས་བཅས་པའི་བྱེ་བྲག་ཏུ་འགྱུར་པས་དགེ་སློང་མ་རྣམས་ཀྱི་འདུལ་བ་ལོགས་ཤིག་ཏུ་རྣམ་པར་གཞག་པ་དེའི་ཕྱིར། དགེ་སློང་མ་རྣམས་ཀྱི་བསླབ་པའི་གཞི་དགེ་སློང་རྣམས་དང་མཐུན་པ་གང་ཡིན་པ་དེ་ནི་དགེ་སློང་གི་རྣམ་པར་འབྱེད་པར་བཤད་པ་ཉིད་ཀྱིས་རྣམ་པར་ཕྱེ་བ་ཡིན་ནོ། །
མི་མཐུན་པ་གང་ཡིན་པ་དེའི་བྱེ་བྲག་གི་རྣམ་པ་འདིར་བརྗོད་པར་བྱ་སྟེ། དེ་ལ་དགེ་སློང་ལ་ཚུལ་ཁྲིམས་རྣམ་པར་གཞག་པ་ལ་ལ་དགེ་སློང་མ་རྣམས་ཀྱི་མ་ཡིན་པ་ཡང་ཡོད་དེ། དཔེར་ན་ཀུན་ཏུ་སྤྱོད་པ་བསྔགས་པ་ལྟ་བུ་དང་། ལ་ལ་ཉེས་པ་ཆུང་བ་ཉིད་དུ་རྣམ་པར་གཞག་པ་ཡང་ཡོད་དེ། དཔེར་ན་དགེ་སློང་ལ་ཁུ་བ་འབྱིན་པ་དགེ་འདུན་ལྷག་མར་འགྱུར་བ་དགེ་སློང་མ་རྣམས་ཀྱི་ལྟུང་བྱེད་དུ་འགྱུར་བ་ལྟ་བུ་དང་། ལ་ལ་ཉེས་པ་ཆེ་བ་ཉིད་དུ་རྣམ་པར་གཞག་པ་ཡང་ཡོད་དེ། དཔེར་ན་དགེ་སློང་རྣམས་ཀྱི་ལུས་ཀྱིས་རེག་པའི་དགེ་འདུན་ལྷག་མ་རྣམས་དགེ་སློང་མ་རྣམས་གྱི་ཕམ་པར་འགྱུར་བ་ལྟ་བུ་སྟེ་དེ་དག་གི་བྱེ་བྲག་བརྗོད་པར་བྱའོ། །
ཞེས་གསུངས་པའི་དོན། དགེ་སློང་གི་རྣམ་འབྱེད་ལས་ལོགས་སུ་དགེ་སློང་མའི་རྣམ་འབྱེད་བསྟན་པ་ལ་དགོས་པ་ཅི་ཡོད་ཅེ་ན། སྡེ་ལྔ་ཐུན་མོང་བ་རྣམས་ནི་སྔར་བཤད་པ་ལས་རྟོགས་པར་ནུས་ཀྱང་། དགེ་སློང་མའི་སྡེ་ལྔའི་ཐུན་མོང་མ་ཡིན་པའི་ཁྱད་པར་རྣམས་ལོགས་ཤིག་ཏུ་འཆད་ཅེས་པའོ། །
གཉིས་པ་ལ་སྡེ་ལྔ་ལས། དགེ་སློང་མའི་ཕམ་པ་ལ་བརྒྱད་དུ་ཡོད་དེ་ཐུན་མོང་བ་བཞི་དང་། ཐུན་མོང་མིན་པ་བཞི་རྣམས་སུ་ཡོད་པའི་ཕྱིར། གཉིས་པ་དགེ་འདུན་ལྷག་མ་ལ་ཉི་ཤུར་ཡོད་དེ་ཐུན་མོང་བ་བདུན་དང་། ཐུན་མོང་མ་ཡིན་པ་བཅུ་གསུམ་དུ་ཡོད་པས་སོ། །

གསུམ་པ་སྤང་ལྟུང་ལ་སུམ་ཅུ་སོ་གསུམ་ཡོད་དེ། ཐུན་མོང་བ་བཅུ་དགུ་དང་། ཐུན་མོང་མིན་པ་བཅུ་བཞི་ཡོད་པས་སོ། །
ལྟུང་བྱེད་འབའ་ཞིག་པ་ལ་བརྒྱ་དང་བརྒྱད་ཅུ་ཡོད་དེ་ཐུན་མོང་བ་བདུན་བཅུ་རྩ་གཉིས་དང་། ཐུན་མོང་མ་ཡིན་པ་བརྒྱ་དང་བརྒྱད་རྣམས་སུ་ཡོད་པས་སོ། །
བཞི་པ་སོར་བཤགས་ལ་བཅུ་གཅིག་ཡོད་དེ་ཐུན་མོང་བ་གཅིག་དང་། ཐུན་མོང་མ་ཡིན་པ་བཅུ་ཡོད་པས་སོ། །
ལྔ་པ་བསླབ་བྱ་ཉེས་བྱས་ལ་བརྒྱ་དང་བཅུ་གཉིས་ཡོད་དེ་ཐུན་མོང་བ་བརྒྱ་དང་བཅུ། ཐུན་མོང་མ་ཡིན་པ་གཉིས་ཡོད་པས་སོ། །
ཐམས་ཅད་བསྡོམས་ན་དགེ་སློང་མའི་ཁྲིམས་སུམ་བརྒྱ་དྲུག་ཅུ་རྩ་བཞིའོ། །
གཉིས་པ་ཞུ་བ་སྤྱིར་བསྟན་པ་འཆད་པ་ལ་གཉིས་ཏེ། སྤྱིའི་དོན་དང་། ཡན་ལག་གི་དོན་ནོ། །
དང་པོ་ལ་བཞི་སྟེ། གོ་རིམ་ལ་སྐྱོན་ཆག་པ་སྤང་བའི་ཕྱིར་སྤྱིར་བསྟན་ཕྱིས་བསྟན་པའི་འཐད་པ། རང་དགའི་ཉེས་པ་སྤང་བའི་ཕྱིར་དུ་ལུང་གང་ནས་འབྱུང་བ། འབྲས་བུ་མེད་པར་དོགས་པ་བཟློག་པའི་ཕྱིར་དགོས་དོན་བཤད་པ། བདེ་བླག་ཏུ་རྟོགས་པར་བྱ་བའི་ཕྱིར་བསྡུས་དོན་བཤད་པའོ། །
དང་པོ་ལ་བཞི་སྟེ། རྒོལ་བ། བསམ་པ། རྩོད་པའི་ཚུལ། ལན་ནོ། །
དང་པོ་ནི། རྩ་འགྲེལ་གྱི་དགོངས་པ་ལེགས་པར་མི་ཤེས་པའི་རྒོལ་བ་ཁ་ཅིག་གིའོ། །
གཉིས་པ་ནི། རྣམ་འབྱེད་གཉིས་སྔར་བསྟན་ནས་སྤྱིར་བསྟན་ཕྱིས་བསྟན་པའི་གོ་རིམ་ལ་སྐྱོན་ཆགས་སྙམ་པའོ། །
གསུམ་པ་ནི། ཤེས་བྱ་ཆོས་ཅན། རྣམ་འབྱེད་གཉིས་སྔར་བསྟན་ནས་སྤྱིར་བསྟན་ཕྱིས་བསྟན་པའི་གོ་རིམ་དེ་མི་འཐད་པར་ཐལ། སྤྱིར་བསྟན་ཡི་གེ་ཉུང་བས་མདོར་བསྟན་ནམ་རྩ་བ་ལྟ་བུ་ཡིན་ལ། རྣམ་འབྱེད་ནི་ཡི་གེ་མང་བས་རྒྱས་བཤད་དམ་འགྲེལ་པ་ལྟ་བུ་ཡིན་པའི་ཕྱིར། ཁྱབ་སྟེ ཀ་ལཱ་པ་ལས། གཉིས་ལས་དང་པོ་མཆོད་འོས་སམ། །
ཡང་ན་ཡི་གེ་རབ་ཉུང་བ། །
ཞེས་བཤད་ཅིང་། རྩ་བ་ལས་འགྲེལ་པ་ལས། མདོར་བསྟན་ལས་རྒྱས་བཤད་འབྱུང་བའི་ཕྱིར་རོ་ཞེས་ཟེར་རོ། །
བཞི་པ་ལན་ནི། གོ་རིམ་མི་མཐུན་པའི་སྐྱོན་མེད་དེ། །
བཅོམ་ལྡན་འདས་ཀྱིས་དང་པོར་ལུང་རྣམ་འབྱེད་གསུངས་ཤིང་། དེའི་རྗེས་སུ་དེ་ལ་དོགས་གཅོད་ཀྱི་ཞུ་བ་འབྱུང་བས་ལུང་དང་མཐུན་པར་བསྟན་པ་ཡིན་པའི་ཕྱིར། གཉིས་པ་རང་དགའི་ཉེས་པ་སྤང་བ་ལ་བཞི་སྟེ། རྒོལ་བ། བསམ་པ། རྩོད་པ། ལན་ནོ། །
དང་པོ་ནི། ལུང་གི་དོན་ལེགས་པར་མི་ཤེས་པའི་རྒོལ་བའོ། །
གཉིས་པ་ནི། ལུང་དུ་སྤྱིར་བསྟན་གྱི་ལེའུ་མ་གསུངས་པས་འདིར་སྤྱིར་བསྟན་གྱི་ལེའུ་བཤད་པར་རང་བཟོ་ཡིན་པས་མི་འཐད་སྙམ་པའོ། །
གསུམ་པ་ནི། འདིར་སྤྱིར་བསྟན་གྱི་ལེའུ་བཤད་པ་རང་བཟོར་ཐལ། ལུང་ལས་སྤྱིར་བསྟན་གྱི་ལེའུ་ཞེས་པ་མ་བཤད་པའི་ཕྱིར་ཞེས་ཟེར་བའོ། །
བཞི་པ་ལན་ལ་ཁ་ཅིག་འདིར་ལེའུ་དེ་བཤད་པ་རང་བཟོ་མ་ཡིན་ཏེ། རྫས་བཀག་པ་བས་ཞེས་སོགས་དང་། འདྲ་བ་ལ་ཡང་ངོ་ཞེས་པ་དང་། མི་ལ་དུད་འགྲོ་ཡང་ངོ་ཞེས་པ་རྣམས་ལུང་རྣམ་འབྱེད་ལས་བསྡུས་པ་ཡིན་ལ། རྫུ་འཕྲུལ་གྱི་ཆོས་ཅན་མ་ཡིན་པ་རེག་པ་མ་ཡིན་པའི་ཡན་ལག་ཡིན་ནོ། །
ཞེས་པ་ལུང་འདུལ་བྱེད་ལས་བསྡུས། གཞན་རྣམས་ནི་ལུང་ཞུ་བ་ལས་བསྡུས་པའི་ཕྱིར་ཞེས་གསུངས་སོ། །
རང་ལན་ནི། འདིར་སྤྱིར་བསྟན་གྱི་ལེའུ་ལོགས་སུ་འཆད་པ་ལ་རང་བཟོའི་སྐྱོན་མེད་དེ། ལུང་ཞུ་བ་ལས་ལྟུང་བ་དུ་མའམ་སྤྱི་གཏན་ལ་འབེབས་བྱེད་ཀྱི་ལུང་ཞུ་བ་དང་། རེ་རེ་བ་གཏན་ལ་འབེབས་བྱེད་ཀྱི་ལུང་ཞུ་བ་གཉིས་ལས། དུ་མའམ་སྤྱིའི་གཏན་ལ་འབེབས་བྱེད་ཀྱི་ཞུ་བ་རྣམས་ཕྱོགས་གཅིག་ཏུ་བསྡུས་ནས་འདིར་ལེའུ་གཅིག་ཏུ་མཛད་པའི་ཕྱིར། གསུམ་པ་དགོས་དོན་བཤད་པ་ནི། འདིར་སྤྱིར་བསྟན་གྱི་ལེའུ་ལོགས་སུ་བཤད་པ་ལ་དགོས་པ་ཡོད་དེ། ཚིག་ཚོགས་བསྐྱུང་བ་དང་། རུང་མཐུན་རྟོགས་པའི་དགོས་པ་ཡོད་པའི་ཕྱིར། ཊཱི་ཀར་ཉེ་བར་འཁོར་གྱིས་ཞུས་པ་ལས་ལྟུང་བའི་མཚན་ཉིད་རྣམ་པ་གཉིས་སུ་གསུངས་ཏེ། ཕམ་པར་འགྱུར་བ་ལ་སོགས་པ་དག་ལ་སོ་སོར་ངེས་པ་དང་སྤྱིར་བསྟན་པའོ། །

དེ་ལ་སོ་སོར་ངེས་པ་གང་ཡིན་པ་དེ་ནི་དེ་དག་ཉིད་དང་ཅིག་ཅར་རྣམ་པར་བཞག་ཟིན་ཏོ། །
སྤྱིར་བསྟན་པ་གང་ཡིན་པ་འདི་མན་ཆད་དུ་རྣམ་པར་བཤད་པར་བྱའོ། །
དེ་ནི་རྣམ་པར་འབྱེད་པའི་ཤན་ཡིན་པའི་ཕྱིར། རྣམ་པར་འབྱེད་པ་བསྟན་པའི་འོག་ཏུ་སྤྱིར་བསྟན་པ་ཉིད་ཀྱིས་རྣམ་པར་བཀོད་དེ། ཞེས་གསུངས་པའི་ཕྱིར། ཚིག་ཚོགས་བསྐྱུང་བའི་དགོས་པ་ཅི་ལྟ་བུ་ཞེ་ན། བཅོམ་ལྡན་འདས་ཀྱིས་སྐབས་དུ་མར་ལྟུང་བ་དུ་མ་ལ་སྦྱར་ནས་གསུངས་པ་དེ། འདིར་སློབ་དཔོན་གྱིས་མདོའི་ཚིག་གིས་བསྡུས་ནས་སྟོན་པ། དཔེར་ན་བསླབ་པ་བྱིན་པ་ནི་འདྲ་བ་ཉིད་དོ་ཞེས་པ་ལྟ་བུའོ། །
རུང་མཐུན་རྟོགས་པའི་དགོས་པ་ནི། ལུང་དུ་ལྟུང་བ་གཅིག་གམ་ཕྱོགས་འགའི་ཡན་ལག་ཏུ་གསུངས་པ་དེ། འདིར་ལྟུང་བ་གཞན་ནམ་མཐའ་དག་གི་ཡན་ལག་ཏུ་ཚིག་གཅིག་གིས་བསྡུས་ནས་སྟོན་པ། དཔེར་ན་ལུང་དུ་འཁྲིག་ཚིག་སྨྲ་བ་དང་བསྙེན་བསྐུར་བསྔགས་པ་གཉིས་སྨྲ་བའི་ཡུལ་ལ་རྫུ་འཕྲུལ་གྱི་ཆོས་ཅན་མ་ཡིན་པར་དགོས་པ་བསྟན་པ་བཞིན་དང་། ལུང་དུ་མ་བྱིན་ལེན་ལ་གཞི་ཆུང་ངུ་དུ་མ་བསྡོམས་ནས་ཕམ་པ་མི་བསྐྱེད་པར་བཤད་པ་དེ། འདིར་བྱ་བ་དུ་མའི་འབྲས་བུ་ལྟུང་བ་རྣམ་པར་མི་གཞག་ཅེས་སྤྱི་ལ་སྦྱར་ནས་བཤད་པ་ཡིན་ནོ། །
བཞི་པ་བསྡུས་དོན་བཤད་པ་ལ་བཞི་སྟེ། སྒྲ་དོན། ཡན་ལག་གི་མཚན་ཉིད། སེལ་བའི་མཚན་ཉིད། ལྟུང་བ་ཐ་དད་བསྐྱེད་བའི་ཚུལ་ལོ། །
དང་པོ་ནི། ལྟུང་བ་མཐའ་དག་ལ་སྤྱིར་བསྟན་པས་སམ་གཉིས་སམ་གསུམ་ལ་སྤྱིར་བསྟན་པས་སམ། སྤྱིར་བསྟན་གྱི་ཞར་བྱུང་ཡིན་པས་སྤྱིར་བསྟན་ནོ། །
གཉིས་པ་ལ་གཉིས་ཏེ། འདིར་འགྱུར་གྱི་ཡན་ལག་དང་། ཁ་སྐོང་གི་ཡན་ལག་གོ །དང་པོ་ནི། ལྟུང་བ་དེ་བསྐྱེད་པ་ལ་ཡན་ལག་དེ་ངེས་པར་མི་དགོས་ཀྱང་དེས་ལྟུང་བ་དེ་བསྐྱེད་པ་སྟེ། དཔེར་ན་བསླབ་པ་བྱིན་པ་ནི་འདྲ་བ་ཉིད་དོ་ཞེས་དང་། འགྲོ་བ་གཞན་གྱི་རྣམ་པ་བསྟེན་པ་ན་དགེ་སློང་གི་འདུ་ཤེས་ཡོད་པ་ལ་ཡང་ངོ་། །
ཞེས་བཤད་པ་བཞིན་ནོ། །
གཉིས་པ་ནི། ལྟུང་བ་དེ་བསྐྱེད་པ་ལ་ཡན་ལག་དེ་ངེས་པར་དགོས་པ་སྟེ། འདི་ལ་ཐུན་མོང་གི་ཡན་ལག་དང་། ཐུན་མོང་མ་ཡིན་པའི་ཡན་ལག་གཉིས། དང་པོ་ལ། མཐའ་དག་གི་ཡན་ལག་དང་། ཕལ་ཆེ་བའི་ཡན་ལག་གཉིས། དང་པོ་ལ་བསླབ་པའི་ཡན་ལག་དང་། བསམ་པའི་ཡན་ལག་གཉིས། དང་པོ་ལ་བཞི་སྟེ། བསྙེན་རྫོགས་ཀྱི་སྡོམ་པ་གསོ་རུང་དང་ལྡན་པ། ཚིག་གཅིག་པ། རྒྱུན་གཅིག་པ། བཅས་པ་གཞག་པའོ། །
དང་པོ་ནི། སྤྱིར་བསྟན་གྱི་གཞུང་སྔ་མ་གསུམ་གྱིས་བསྟན་ནོ། །
གཉིས་པ་ནི། ཚིག་སྔ་མ་སྦྱོར་བ་བྱས་པ་ལ་ཡང་ངོ་། །
ཞེས་པས་བསྟན་ཏོ། །
གསུམ་པ་ནི། ཉེས་པ་དེ་མེད་པ་ཉིད་ལ་འོང་བ་ནི་ཐ་དད་ཅེས་པས་བསྟན། བཞི་པ་ནི་ཁ་ཅིག་སྤྱིར་བསྟན་དུ་མ་བཤད་པར་བསྡུས་འབྱུང་གཞི་ནས་འཆད་ཟེར་ཡང་། གཞི་གཅིག་ལ་དུ་མ་ཉིད་ལ་ཅེས་སོགས་ཀྱིས་བསྟན་ཏོ། །
གཉིས་པ་བསམ་པའི་ཡན་ལག་ནི། བསམ་པ་རང་བཞིན་དུ་གནས་པ་དགོས་ལ། ཁ་ཅིག་འགྲོ་བ་གཞན་གྱི་རྣམ་པ་བསྟན་པ་ན་ཞེས་པས་བཤད་པར་འདོད་ཀྱང་། རང་ལུགས་ལ། ཐ་སྙད་དུ་རུང་བའི་འདུ་ཤེས་ལས་ཉམས་པ་ལ་ནི་ཕམ་པར་འགྱུར་བ་མན་ཆད་ཀྱི་ལྟུང་བ་མི་འབྱུང་ཞེས་བཤད་པས་བསྡུས་འབྱུང་གཞིས་བསྟན། གཉིས་པ་ཕལ་ཆེ་བའི་ཡན་ལག་ལ་གཉིས་ཏེ། ལུས་ཀྱི་ཡན་ལག་དང་། མཚན་གྱི་ཡན་ལག་གོ །དང་པོ་ནི། ཁ་ཅིག་ན་རེ་སྲོག་གཅོད་བཞི་མ་བྱིན་ལེན་ཕམ་ལྷག་དང་པོ་གཉིས་ལས་གཞན་པའི་ལྟུང་བ་བསྐྱེད་པ་ལ། ལུས་གཞན་དུ་མ་བསྒྱུར་པ་དགོས་དེ་ཡང་འགྲོ་བ་གཞན་གྱི་རྣམ་པ་བསྟེན་པ་ཞེས་སོགས་ཀྱིས་བསྟན་ཞེས་ཟེར་རོ། །

རང་ལུགས་ནི། འཁྲིག་ཚིག་སྨྲ་བའི་ལྷག་མ་བསྐྱེད་པ་ལ་ལུས་མི་སྣང་བ་མ་བྱས་པ་དགོས་ཤིང་། བལ་ཁུར་གྱི་ལྟུང་བ་བསྐྱེད་པ་ལ་ལུས་གཞན་དུ་མ་བསྒྱུར་བ་ཡན་ལག་ཏུ་དགོས་ཏེ། དེ་ཡང་འགྲོ་བ་གཞན་གྱི་རྣམ་པ་བསྟེན་པ་ན། ཞེས་སོགས་ཀྱིས་ཤུགས་ལ་བསྟན་ནོ། །
གཉིས་པ་མཚན་གྱི་ཡན་ལག་ནི། །
ཁ་ཅིག་རྗེས་སུ་མཐུན་པ་མིང་ཙམ་དང་ཐུན་མོང་མ་ཡིན་པའི་ལྟུང་བ་བསྐྱེད་པ་ལ་མཚན་དེ་ལ་སྦྱོར་བ་བྱས་ཏེ་དེ་ལ་མཐར་ཐུག་གྲུབ་པ་དགོས་ལ། དེ་ཡང་མཚན་གྱུར་གྱི་གཞུང་རྣམས་ཀྱིས་བསྟན་པར་འདོད་དོ། །
རང་ལུགས་ནི། མཚན་ཕྱི་མ་དེ་ལ་ལྟུང་བ་ཆེ་བའི་བཅས་པ་བཞག་པའི་ལྟུང་བ་དེ་བསྐྱེད་པ་ལ་མཚན་ཕྱི་མ་དེ་ལ་སྦྱོར་བ་བྱས་ཏེ་དེ་ལ་མཐར་ཐུག་གྲུབ་དགོས་པར་མཚན་གྱུར་གྱི་གཞུང་རྣམས་ཀྱིས་བསྟན་ནོ། །
གཉིས་པ་ཐུན་མོང་མ་ཡིན་པའི་ཡན་ལག་ལ་བཞི་སྟེ། གཞི། བསམ། སྦྱོར་བ། མཐར་ཐུག་གོ །དེ་ཡང་གཞི་ནི། ལྟུང་བ་བསྐྱེད་པའི་རྒྱུ་ཚོགས་སུ་གྱུར་ཅིང་། འདུ་ཤེས་ཀྱི་དམིགས་ཡུལ་དུ་གྱུར། སྦྱོར་བ་བྱེད་པའི་གཞིར་གྱུར་པའོ། །
བསམ་པ་ནི། ལྟུང་བའི་རྒྱུ་ཚོགས་སུ་གྱུར་ཅིང་། བློ་ཡི་ཆོས་སུ་གྱུར་པའོ། །
སྦྱོར་བ་ནི། ལྟུང་བའི་རྒྱུ་ཚོགས་སུ་གྱུར་ཅིང་། མཐར་ཐུག་ལ་སྦྱོར་བའོ། །
མཐར་ཐུག་ནི། ལྟུང་བའི་རྒྱུ་ཚོགས་མཐར་ཐུག་པའོ། །
དང་པོ་གཞིའི་ཡན་ལག་ལ་སེམས་ཅན་གྱི་གཞི་ལས་གྱུར་པ་དང་། སེམས་ཅན་མ་ཡིན་པའི་གཞི་ལས་གྱུར་པ་གཉིས། དང་པོ་ལ། སེམས་ཅན་ཙམ་གྱི་གཞི་ལས་གྱུར་པ་དང་། སེམས་ཅན་སོ་སོའི་གཞི་ལས་གྱུར་པ་གཉིས། དང་པོ་ནི། ཕམ་ལྷག་དང་པོ་གཉིས་ཏེ། དེ་ཡང་མི་ཚངས་པར་སྤྱོད་པ་དང་ཁུ་བ་འབྱིན་པ་གཉིས་ལ་ནི་དེར་མ་ཟད་དོ་ཞེས་པས་བསྟན། གཉིས་པ་སོ་སོ་ལས་གྱུར་པ་ལ། མི་མ་ཡིན་གྱིས་བསྐྱེད་པའི་ལྟུང་བ་དངོས་གཞི་རྣམ་པར་མ་གཞག་པས་དུད་འགྲོས་བསྐྱེད་པ་དང་། མིས་བསྐྱེད་པ་གཉིས་ལས། དང་པོ་ནི། དུད་འགྲོ་འདེབས་སྤྱོད་གཉིས། དུད་འགྲོ་གསོད་པའི་ལྟུང་བྱེད་དེ་གསུམ་མོ། །
མིས་བསྐྱེད་པ་ལ་མི་སྤྱིས་བསྐྱེད་པ། བྱེ་བྲག་པས་བསྐྱེད་པ་གཉིས། དང་པོ་ནི། སྲོག་གཅོད་དང་། མ་བྱིན་ལེན་གྱི་ཕམ་པ་གཉིས་སོ། །
མི་བྱེ་བྲག་པས་བསྐྱེད་པ་ལ། དགེ་སློང་གིས་བསྐྱེད་པ། དགེ་སློང་མས་བསྐྱེད་པ། བསྙེན་པར་རྫོགས་པ་སྤྱིས་བསྐྱེད་པ། སྡེ་ལྔ་སྤྱིས་བསྐྱེད་པ། དགེ་ཚུལ་ཁོ་ནས་བསྐྱེད་པ། མུ་སྟེགས་པས་བསྐྱེད་པ། ཁྱིམ་པ་སྤྱིས་བསྐྱེད་པ། ཁྱིམ་པ་ཕོ་ཁོ་ནས་བསྐྱེད་པ། མོ་ཁོ་ནས་བསྐྱེད་པ། གཉིས་ཀས་བསྐྱེད་པ། མ་རྫོགས་པ་སྤྱིས་བསྐྱེད་པ། ཐ་སྙད་སྤྱིས་བསྐྱེད་པ་སྟེ་བཅུ་གཉིས་སོ། །
དང་པོ་ནི། བརྡེག་པའི་ལྟུང་བྱེད་སོགས་ཞེ་དྲུག་གོ །གཉིས་པ་ནི། འཁྲུར་འཇུག་གི་སྤང་བ་སོགས་བཅུ་བཞིའོ། །
གསུམ་པ་ནི། སྐུར་འདེབས་ཀྱི་ལྟུང་བ་གསུམ་མོ། །
བཞི་པ་ནི། སྦེད་པ་དང་གྲོང་རྒྱུའི་ལྟུང་བྱེད་གཉིས་སོ། །
ལྔ་པ་ནི། བསྙིལ་བ་སྡུད་པའི་ལྟུང་བྱེད་དོ། །
དྲུག་པ་ནི་འདུག་གནས་སུ་ཟ་བ་དང་གཅེར་བུ་ལ་ཟས་བྱིན་པའི་ལྟུང་བྱེད་གཉིས་སོ། །
བདུན་པ་ནི། གོས་སློང་བ་སོགས་ཉི་ཤུ་རྩ་བདུན་ནོ། །
བརྒྱད་པ་ནི། དམག་ནང་ན་གནས་པ་སོགས་ཀྱི་ལྟུང་བྱེད་གསུམ་དང་། རྐུན་མ་དང་ལྷན་ཅིག་ལམ་དུ་འགྲོ་བའི་ལྟུང་བྱེད་དེ་བཞིའོ། དགུ་པ་ནི། ཁྱིམ་པ་མོ་ལ་ཆོས་སྟོན་པ། བུད་མེད་དང་ལྷན་ཅིག་ཉལ་བ། བུད་མེད་དང་ལྷན་ཅིག་ལམ་དུ་འགྲོ་བའི་ལྟུང་བྱེད་དང་གསུམ་མོ། །
བཅུ་པ་ནི་ཉལ་པོ་བྱེད་པར་ཤོམ་པའི་ཁྱིམ་ན་འདུག་པ་དང་འགྲེང་བའི་ལྟུང་བྱེད་གཉིས་སོ། །

བཅུ་གཅིག་པ་ནི། འདོན་པའི་ལྟུང་བྱེད། གནས་ངན་ལེན་བརྗོད་པ། མིའི་ཆོས་བླ་མ་བདེན་པར་བརྗོད་པ། མ་རྫོགས་པ་དང་ནུབ་གསུམ་ལྷག་པར་ཉལ་བའི་ལྟུང་བྱེད་དང་བཞིའོ། །
བཅུ་གཉིས་པ་ནི་རྫུན་དུ་སྨྲ་བའི་ཕམ་པ་སོགས་བཅུ་གཉིས་སོ། །
གཉིས་པ་སེམས་ཅན་མ་ཡིན་པའི་གཞི་ལས་གྱུར་པ་ལ་འབྱུང་བ་ལས་གྱུར་པ་དང་། འབྱུང་གྱུར་ལས་གྱུར་པ་གཉིས་ལས། དང་པོ་ནི། ཁ་ཅིག་རླུང་གིས་བསྐྱེད་པའི་ལྟུང་བ་དངོས་གཞི་རྣམ་པར་མ་བཞག་ལ། སས་བསྐྱེད་པ། ཆུས་བསྐྱེད་པ། མེས་བསྐྱེད་པ་གསུམ། དང་པོ་ནི། ས་རྐོ་བའི་ལྟུང་བྱེད། གཉིས་པ་ནི། ཆུ་ལ་རྩེ་བ་དང་། ཁྲུས་བྱེད་པའི་ལྟུང་བྱེད་གཉིས། གསུམ་པ་ནི་མེ་རེག་གི་ལྟུང་བྱེད་ཡིན་གསུང་བ་མི་འཐད་དེ། དེ་གསུམ་ནི། འཇིག་རྟེན་ན་གྲགས་པའི་ས་ཆུ་མེ་གསུམ་གྱིས་བསྐྱེད་པའི་དབང་དུ་བྱས་པ་ཡིན་ལ། དེ་གསུམ་འབྱུང་བ་མ་ཡིན་པའི་ཕྱིར་རོ། །
གཉིས་པ་འབྱུང་གྱུར་གྱིས་བསྐྱེད་པ་ལ་ལྔ་སྟེ། གནས་ཁང་ལས་གྱུར་པ། ཟས་ལས་གྱུར་པ། གོས་ལས་གྱུར་པ། སྣོད་སྤྱད་ལས་གྱུར་པ། བཏུང་བ་ལས་གྱུར་པའོ། །
ཁ་ཅིག་གནས་ཁང་ལས་གྱུར་པ་རྣམས་འདིར་མི་སྟོན་ཏེ། རྣམ་འབྱེད་ཀྱི་སྐབས་ནས་འཆད་གསུང་པ་མི་འཐད་དེ། གནས་ཁང་གིས་བསྐྱེད་པའི་ལྟུང་བ་རྣམས་ཀྱི་བསླབ་པའི་ཡན་ལག་དང་བསམ་པའི་ཡན་ལག་འདིར་བསྟན་པའི་ཕྱིར་དང་། ཀུན་སློང་གིས་སེལ་བ་ནི་བཏང་བ་ཡང་ངོ་ཞེས་པ་དང་། ཚད་ཀྱི་སེལ་བ་ནི་ཕྱེད་བྱས་པ་ལ་བྱེད་པ་ནི་ཕྱེད་ཉིད་དོ་ཞེས་པས་བསྟན་པའི་ཕྱིར་རོ། །
གཉིས་པ་བསམ་པའི་ཡན་ལག་ལ། འདུ་ཤེས་དང་ཀུན་སློང་གཉིས་དང་པོ་ལ་ཐེ་ཚོམ་ཟ་བ་དང་། དེར་འདུ་ཤེས་པ་གཉིས་ལས། དང་པོ་ནི། ཐམས་ཅད་ལ་ཐེ་ཚོམ་ཟ་བས་ཞུགས་པ་ནི་བསམ་པ་དང་བཅས་པ་ཡིན་ནོ་ཞེས་དང་། ཕྱི་མ་ནི། སྦྱོར་བ་ལ་ནི་འདུ་ཤེས་ཡན་ལག་ཡིན་ནོ། །
བསམ་པ་ལ་ནི་དེ་ཉིད་དོ་ཞེས་པས་བསྟན། གཉིས་པ་ཀུན་སློང་ལ་རྒྱུན་མ་ཆད་པ་དང་། ལྟུང་བ་གང་བཅས་པའི་གཞི་དེས་ཀུན་ནས་བསླང་བ་དང་རང་དོན་དུ་བྱེད་པ་རྣམས་ལས་རང་ཁོ་ནའི་དོན་དུ་བྱེད་འདོད་པ་དགོས་པ་རྣམས་རིམ་པ་བཞིན་བཏང་བ་ཡང་ངོ་ཞེས་དང་། དེའི་ཆ་ནི་དེར་གཏོགས་སོ་ཞེས་དང་། རང་གི་དོན་ཉིད་གཙོ་ཆེར་ཡོད་པའོ་ཞེས་པས་བསྟན་ནོ། །
གསུམ་པ་སྦྱོར་བའི་ཡན་ལག་ལ། བཅོལ་ཡང་རྫོགས་པས་བསྐྱེད་པའི་གཞི་ཕལ་ཆེར་ལ་ནི་ཐ་སྙད་ལྔ་ལྡན་དགོས་པས་ཐ་སྙད་ལྔ་ནི་སྨྲ་ཤེས་དོན་གོ །ཤེས་པ་རང་བཞིན་དུ་གནས་པ། མ་ནིང་དང་། མཚན་གཉིས་པ་མ་ཡིན་པའོ། །
ཕལ་ཆེར་ཞེས་པས་སྲོག་གཅོད་དང་མ་བྱིན་ལེན་གྱི་ཕམ་པ་གཉིས་མ་གཏོགས་སོ། །
སྦྱོར་བ་རང་གི་བྱེད་པ་ལ་ངག་ཁོ་ནས་བྱེད་པ་དང་། ལུས་ཀྱི་བྱེད་པ་གཉིས། དང་པོ་ལ་ངག་མཚན་ཉིད་ལྔ་ལྡན་དགོས་ལ། ལྔ་ནི། ངག་ཡིན་པ། རང་གི་ཡིན་པ། བདག་ཉིད་དང་འབྲེལ་བ། མ་ནོར་བ། གསལ་བའོ། །
དེ་ཡང་ངག་གིའོ། །
རང་གིའོ་བདག་ཉིད་དང་འབྲེལ་པའོ་ཞེས་དང་། ནོར་ན་ཡང་ངོ་ཞེས་དང་། གཞོག་ཕྱེས་བྱེད་ན་ཡང་ངོ་ཤེས་པས་བསྟན་ནོ། །
བཞི་པ་མཐར་ཐུག་གི་ཡན་ལག་ནི། རྣམ་འབྱེད་ཀྱི་སྐབས་སུ་བསྟན་ཏེ། དཔེར་ན་བཅུག་རེག་ཉམས་སུ་མྱོང་བ་བྱས་ནའོ་ཞེས་དང་། སྲོག་བཅད་ནའོ་ཞེས་དང་། །
ཤི་ནའོ་ཞེས་དང་། གོ་བར་བྱས་པ་ལ་བརྡ་ཕྲད་ན་མཐའོ་ཞེས་སོགས་ཀྱིས་བསྟན་ནོ། །
གསུམ་པ་སེལ་བའི་མཚན་ཉིད་ནི། ཡན་ལག་གི་ལོག་ཕྱོགས་ནི་སེལ་བའོ། །
སེལ་བ་དེ་དག་ལས། ཁ་ཅིག་ལས་ནི་ལྟུང་མེད་དུ་འགྱུར། ཁ་ཅིག་ལ་ནི་ན་སྨད་དུ་འགྱུར། ཁ་ཅིག་ལ་ནི་གཞི་གཞན་འགྱུར་གྱི་ལྟུང་བར་འགྱུར་རོ། །

བཞི་པ་ལྟུང་བ་ཐ་དད་དུ་བསྐྱེད་པའི་ཚུལ་ལ་དྲུག་སྟེ། བསླབ་རྒྱུན་ཐ་དད་པ། བསམ་རྒྱུན་ཐ་དད་པ། བཅས་པ་ཐ་དད་པ། ཀུན་སློང་ཐ་དད་པ། གཞི་ཐ་དད་པ། བྱ་བ་ཐ་དད་པས་ལྟུང་བ་ཐ་དད་དུ་བསྐྱེད་པའོ། །
དེ་རྣམས་ནི་གཞུང་སོ་སོའི་སྟེང་དུ་རྟོགས་པར་བྱའོ། །
གཉིས་པ་ཡན་ལག་གི་དོན་ལ་ལྔ་སྟེ། རྒྱུད་ཀྱི་ཡན་ལག་དང་། ཡུལ་གྱི་ཡན་ལག་དང་། ལྟུང་བ་ཐ་དད་པའི་རྒྱུ་ཞར་བྱུང་དང་བཅས་པ་དང་། འདུ་ཤེས་བསམ་པའི་མཚན་ཉིད་དང་། ཡན་ལག་གི་སེལ་བའོ། །
དང་པོ་ལ་བཞི་སྟེ། བསླབ་པའི་ཡན་ལག་ཞར་བྱུང་དང་བཅས་པ་དང་། བསམ་པའི་ཡན་ལག་སེལ་བ་དང་བཅས་པ་དང་། ཚིགས་ཀྱི་ཡན་ལག་གཞར་བྱུང་དང་བཅས་པ་དང་། མཚན་གྱི་ཡན་ལག་ཞར་བྱུང་དང་བཅས་པའོ། །
དང་པོ་ལ་དངོས་དང་། ཞར་བྱུང་གཉིས་ལས། དང་པོ་ནི། གོང་དུ་རྟེན་དགེ་སློང་གི་སྡེ་ལྔའི་གཞི་ལ་སྦྱོར་བ་ལ་ལྔ་ཀ་རྫོགས་པར་བསྐྱེད་པར་བཤད་པ་ལ་དགེ་སློང་གང་ཡང་རུང་བས་བསྐྱེད་དམ་སྙམ་ན། ཉམས་པ་ལྟུང་བ་ལ་སྦྱར་ན་ཉེས་བྱས་སོ་ཞེས་གསུངས་ཏེ། ཉམས་ཞེས་པ་བཤད་པའི་གཞིར་གཞག གང་ཉམས། གང་ལས་ཉམས། གང་གིས་ཉམས། ཇི་ལྟར་ཉམས། ཉམས་བྱེད་ལ་ཕམ་པར་འཇོག་པའི་རྒྱུ་མཚན། ཉམས་པས་ལྟུང་བ་ལ་སྦྱར་ན་ཅིར་འགྱུར། དགག་སྒྲུབ་གང་ཡིན། བརྡའི་དོན་མདོ་དང་སྦྱར་བ་དང་བརྒྱད་དོ། །
དང་པོ་ནི། ཕམ་པ་ཀུན་ཏུ་སྤྱོད་པའི་རྟེན་དེའོ། །
གཉིས་པ་ནི། སྡོམ་པ་དགོས་པ་སྒྲུབ་ནུས་པ་ལས་སོ། །
གསུམ་པ་ནི། ཕམ་པ་འཆབ་བཅས་ཀྱིས་ཉམས་སོ། །
བཞི་པ་ལ་བྱེ་བྲག་ཏུ་སྨྲ་བའི་ལུགས། མདོ་སྡེ་པའི་ལུགས། སྔ་རབས་པའི་ལུགས་དང་གསུམ་ལས། དང་པོ་ནི། ཕམ་པ་འཆབ་བཅས་འཆབ་མེད་གཉིས་ཡོད་པ་ལས། འཆབ་བཅས་བྱུང་ན་སྡིག་ལྟུང་བཤགས་པས་མི་འདག སྡོམ་པ་བླངས་ཀྱང་མི་སྐྱེ་བའི་ཚུལ་དུ་ཉམས། ཁ་ཅིག་འཆབ་མེད་བྱུང་ན་སྡིག་ལྟུང་བཤགས་པས་འདག སྡོམ་པ་བླངས་ཀྱང་སྐྱེ་ཞེས་ཟེར། ཕམ་པ་ཐུན་མོང་བ་བྱུང་ན་སྡོམ་པ་སྐྱེ་བ་མི་འཐད་དེ། ཤེས་བྱེད་མེད་ཅིང་གནོད་བྱེད་ཡོད་པའི་ཕྱིར། ཕམ་པ་བྱུང་བས་སྡོམ་པ་མི་གཏོང་སྟེ། མ་དག་པའི་གཞི་བཅུ་གཅིག་ལ་སྐུར་འདེབས་བྱེད་པ་ལ་ལྟུང་བྱེད་དུ་གསུངས་པའི་ཕྱིར། གཉིས་པ་མདོ་སྡེ་པའི་ལུགས་ནི། ཕམ་པ་ལ་འཆབ་བཅས་ཁོ་ནར་ངེས། ཕམ་པ་བྱུང་ན་སྡིག་ལྟུང་བཤགས་པས་མི་འདག སྡོམ་པ་བླངས་ཀྱང་མི་སྐྱེ། ཕམ་པས་སྡོམ་པ་གཏོང་སྟེ། ལུང་ལས་དེ་བྱས་ན་བྱས་མ་ཐག་ཏུ་དགེ་སློང་དུ་མི་རུང་། དགེ་སྦྱོང་དུ་མི་རུང་། ཤཱཀྱའི་སྲས་སུ་མི་རུང་ཞེས་གསུངས་པའི་ཕྱིར། ཕམ་པ་བྱུང་ན་སྡོམ་པ་མི་སྐྱེ་སྟེ། ཕྱིས་བླང་དུ་མི་རུང་བའི་ཕྱིར་ཞེས་གསུངས་པའི་ཕྱིར། འཆབ་སེམས་ཕམ་པའི་ཡན་ལག་ཏུ་མི་དགོས་ན་བསམ་གཏན་པ་དགའ་བྱེད་ལ་ཕམ་པ་བྱུང་བར་ཐལ། འཆབ་སེམས་མ་གཏོགས་པའི་ཕམ་པའི་ཡན་ལག་གཞན་ཚང་གི་བསྒྲུབ་པའི་ལྟུང་བ་བྱུང་བའི་ཕྱིར། འདོད་ན། དེས་ལྟུང་བ་ཕྱིར་བཅོས་པའི་རྣམ་གཞག་གསུང་པ་མི་འཐད་པར་ཐལ་ལོ། །
གསུམ་པ་སྔ་རབས་པའི་ལུགས་ནི། ཕམ་པ་འཆབ་བཅས་འཆབ་མེད་གཉིས་སུ་ཡོད་ལ་འཆབ་བཅས་བྱུང་ན་སྡིག་ལྟུང་བཤགས་པས་མི་འདག་ཅིང་སྡོམ་པ་བླངས་ཀྱང་མི་སྐྱེ། འཆབ་མེད་ཀྱིས་ཉམས་ཀྱང་སྡིག་ལྟུང་བཤགས་པས་འདག སྡོམ་པ་བླངས་ན་སྐྱེ། ཕམ་པས་སྡོམ་པ་གཏོང་བར་བྱེད་ཟེར་རོ། །
ཕམ་པས་སྡོམ་པ་གཏོང་ན་བསམ་གཏན་པ་དགའ་བྱེད་དགྲ་བཅོམ་ཐོབ་ནས་སྔར་གྱི་གྲལ་དུ་གནས་པར་བཤད་པ་དང་འགལ་ལོ་ཞེ་ན། དེ་ནི་གཟེངས་བསྟོད་པའི་ཕྱིར་མཛད་ཀྱི། སྡོམ་ལྡན་ཡིན་པའི་སྒོ་ནས་མ་ཡིན་ནོ་ཞེས་འདོད་དོ། །

འདིར་ནི་དང་པོ་ཉིད་ཁས་བླངས་པར་བྱ་བ་ཡིན་ཏེ། ཊཱི་ཀར་དགེ་སློང་ཕམ་པར་འགྱུར་པ་ལ་ནི་སྡོམ་པ་ཡོད་དུ་ཟིན་ཀྱང་དེ་ལྟ་མོད་ཀྱི་དགོས་པ་མེད་པ་ཉིད་དུ་འགྱུར་ཏེ། ཚངས་པར་མཚུངས་པར་སྤྱད་པ་རྣམས་དང་ལྷན་ཅིག་གནས་པ་དང་སྤྱོད་པ་དག་མེད་པའི་ཕྱིར་རོ། །
སྡོམ་པ་ཡང་དག་པར་བླང་བ་ནི་རྣམ་པར་གྲོལ་བའི་ཕྱིར་ཡིན་ན། དེས་རྣམ་པར་གྲོལ་བ་འཐོབ་པ་ཐག་རིང་དུ་སྤངས་པའི་ཕྱིར། དེས་ན་དེའི་སྡོམ་པ་ནི་མེད་པ་དང་འདྲ་བ་ཡིན་ནོ་ཞེས་གསུངས་པའི་ཕྱིར། ལྔ་པ་ཉམས་བྱེད་ལ་ཕམ་པར་འདོགས་པའི་རྒྱུ་མཚན་ནི། ཕམ་པས་གཉེན་པོ་ཕམ་པར་བྱེད་པས་ན་ཕམ་པའོ། །
དྲུག་པ་ཉམས་པས་བྱས་ན་ཅིར་འགྱུར་བ་ནི། ཉམས་པ་དེ་སྡེ་ལྔ་ལ་སྦྱར་ན་ཉེས་བྱས་སུ་འགྱུར་རོ། །
བདུན་པ་དགག་སྒྲུབ་གང་ཡིན་པ་ནི། ཉེས་བྱས་ལས་མི་བསྐྱེད་ཅེས་དགག་པ་ཡིན་ནམ། ཉེས་བྱས་བསྐྱེད་ཅེས་སྒྲུབ་པ་ཡིན་ཞེ་ན། ཕམ་པ་འཆབ་བཅས་བྱུང་བའི་དགེ་སློང་དེ་སྡོམ་ལྡན་ཡིན་པས་དེ་ལ་སྡེ་ལྔའི་དངོས་གཞི་བསྐྱེད་དམ་སྙམ་པའི་དོགས་པ་ཡོད་པ་ལ་ཉེས་བྱས་ཡིན་གྱི་ལྟུང་བ་བསྐྱེད་པ་དགག་པའི་དོན་ནོ། །
བརྒྱད་པ་བརྡ་དོན་མདོ་དང་སྦྱར་བ་ནི། ཤེས་བྱེད་ཀྱི་ཁུངས་མེད་དམ་སྙམ་པ་ལ། ལུང་ལས་སྔོན་ལྟུང་བ་བྱུང་བ་དང་། རྐུ་ཐབས་སུ་གནས་པ་དང་། དང་པོ་འཁྲུགས་པ་དང་། མ་ནིང་དང་དགེ་སློང་མ་སུན་ཕྱུང་བས་ཉམས་པར་བྱས་ན་ཉེས་བྱས་སོ་ཞེས་གསུངས་པའི་སྔོན་ལྟུང་བ་བྱུང་བ་ཞེས་པ་འདི་ལ་དགོངས་པའི་ཕྱིར་རོ། །
སྡོམ་པ་གཏན་མ་སྐྱེ་བ་དེ་ཁྱིམ་པ་དང་འདྲ་བས་ལྟུང་བ་གཏན་མེད་པར་འགྱུར་རོ་སྙམ་ན། མ་སྐྱེས་པ་ལྟུང་བ་ལ་སྦྱར་ན་ཉེས་བྱས་སོ་ཞེས་གསུངས་ཏེ། མ་སྐྱེས་པ་ཞེས་པ་བཤད་པའི་གཞིར་བཞག་ནས། འདི་ལ་བརྒྱད་ལས། གང་མ་སྐྱེས་ན་རབ་ཏུ་བྱུང་བའི་ཕྱོགས་ཀྱི་སྡོམ་པ་ནི་མ་སྐྱེས། གང་ལ་ན་ལེན་པའི་རྟེན་དེ་ལ་མ་སྐྱེས། གང་གིས་མ་སྐྱེས་ན་འགལ་རྐྱེན་བྱུང་བའམ་མཐུན་རྐྱེན་མ་ཚང་བའི་དབང་གིས་མ་སྐྱེས། ཇི་ལྟར་མ་སྐྱེས་ན་ལེན་ཆོག་བྱས་ཀྱང་སྐྱེ་མ་ཉན་པའི་ཚུལ་གྱིས་མ་སྐྱེས། མ་སྐྱེས་པ་དེས་ལྟུང་བ་ལ་སྦྱར་ན་ཅིར་འགྱུར་ན་ཉེས་བྱས་སུ་འགྱུར་རོ། །
དགག་སྒྲུབ་གང་ཡིན་ན་སྒྲུབ་པ་ཡིན་ཏེ་སྡོམ་པ་གཏན་མ་སྐྱེས་པས་ཁྱིམ་པ་དང་འདྲ་བས་དེས་ལྟུང་བ་གཏན་མི་བསྐྱེད་དམ་སྙམ་ན་ཉེས་བྱས་བསྐྱེད་ཅེས་སྒྲུབ་པ་ཡིན་པའི་ཕྱིར། དེ་ལ་ཉེས་བྱས་བསྐྱེད་པའི་རྒྱུན་མཚན་ནི། དེ་རབ་ཏུ་བྱུང་བའི་བསྙེན་པར་རྫོགས་པ་ཉིད་དུ་ཁས་བླང་པ་དང་དེ་དག་གི་རྒྱུད་ལ་བར་མ་རབ་བྱུང་ཡོད་པའི་ཕྱིར་ཞེས་ཊཱི་ཀར་གསུངས་སོ། །
བརྡ་དོན་མདོ་དང་སྦྱར་བ་ནི། དེ་ལ་ཤེས་བྱེད་ཡོད་དེ། ལུང་ལས་རྐུ་ཐབས་སུ་གནས་པ་དང་། དང་པོ་འཁྲུགས་པ་དང་། མ་ནིང་དང་། དགེ་སློང་མ་སུན་ཕྱུང་ནས་ཉམས་པར་བྱས་ན་ཉེས་བྱས་སོ་ཞེས་གསུངས་པའི་དང་པོ་འཁྲུགས་པས་ཉམས་པར་བྱས་ན་ཉེས་བྱས་སོ་ཞེས་པ་འདི་ལ་དགོངས་པའི་ཕྱིར། དག་དོན་ནི། དང་པོ་སྲོག་གཅོད་ཀྱི་ཕམ་པ་འཆབ་བཅས་ཀྱི་ཉམས་པའི་དགེ་སློང་ཆོས་ཅན། ཁྱོད་ཀྱིས་ལྟུང་བ་ལ་སྦྱར་བས་ཉེས་བྱས་ལས་ལྷག་པ་མི་བསྐྱེད་དེ། ཁྱོད་ཕམ་པ་འཆབ་བཅས་ཀྱིས་ཉམས་པའི་དགེ་སློང་ཡིན་པའི་ཕྱིར། ཕྱི་མ་ལ། སྡོམ་པ་བླངས་ནས་མ་སྐྱེས་པའི་བར་མ་རབ་བྱུང་གི་རྟགས་ཅན་ཆོས་ཅན། ཁྱོད་ཀྱིས་ལྟུང་བ་ལ་སྦྱར་བས་ཉེས་པ་གཏན་ནས་མི་བསྐྱེད་པ་མ་ཡིན་ཏེ། ཉེས་བྱས་ཙམ་ཞིག་བསྐྱེད་པའི་ཕྱིར། འོ་ན་རབ་བྱུང་ཕྱོགས་ཀྱི་སྡོམ་པ་སྐྱེས་པ་རྣམས་ལ་ཅིར་འགྱུར་ཞེ་ན། བསྙེན་པར་མ་རྫོགས་ཤིང་རབ་ཏུ་བྱུང་བ་དགེ་ཚུལ་ཕ་མ་གཉིས་དགེ་སློབ་མ་དང་གསུམ་གྱིས་ཡང་དག་པར་བླངས་པ་བསླབ་པའི་གཞི་བཅུ་དང་། དགེ་སློབ་མས་དེའི་སྟེང་དུ་རྩ་བའི་ཆོས་དྲུག་དང་རྗེས་སུ་མཐུན་པའི་ཆོས་དྲུག་ལས་འདས་པ་ལ་ཡང་ངོ་སྟེ་ཉེས་བྱས་སུ་འགྱུར་རོ། །

འོ་ན་བླངས་པ་མ་ཡིན་པ་ལས་འདས་པ་ལ་ཅིར་འགྱུར་ཞེ་ན། བསྙེན་པར་མ་རྫོགས་ཤིང་རབ་ཏུ་བྱུང་བ་གསུམ་པོ་དེས་དངོས་སུ་བླངས་པའི་བསླབ་པ་དེའི་ཕྱོགས་དང་མཐུན་ཏེ་ཕྱོགས་ལ་བརྟེན་པ་ལས་འདས་པ་ལ་ནི་ཡིད་ཀྱི་བསྡམ་བྱའི་ཉེས་བྱས་སུ་འགྱུར་རོ། །
འདིར་བླངས་འདས་ཀྱི་མཐའ་དཔྱད་པ་ལ་བརྒྱད་དེ། དབྱེ་བ། བསྡུ་བ། མཚན་ཉིད། གྲངས་ངེས། གོ་རིམས་ངེས་པ། སྒྲ་བཤད་པ། བསྲུངས་པའི་ཕན་ཡོན། མ་བསྲུངས་པའི་ཉེས་དམིགས་སོ། །
དང་པོ་ལ་གཉིས་ཏེ། འཐད་པ་འགོད་པ་དང་། འཁྲུལ་པ་དགག་པའོ། །
དང་པོ་ནི། དགེ་ཚུལ་ཕ་མ་གཉིས་ལ་ནི་བསླབ་པའི་གཞི་བཅུ་དང་། ཁྱིམ་པའི་རྟགས་སྤོང་བ་དང་། རབ་ཏུ་བྱུང་བའི་རྟགས་བླངས་པ་ལས་འདས་པའི་བླངས་འདས་བཅུ་གཉིས། དགེ་སློབ་མ་ལ་དེའི་སྟེང་དུ་རྩ་བའི་ཆོས་དྲུག་དང་རྗེས་མཐུན་གྱི་ཆོས་དྲུག་ལས་འདས་པའི་བླངས་འདས་བཅུ་གཉིས་ཏེ་ཉི་ཤུ་རྩ་བཞིའོ། །
གཉིས་པ་ལ་འདོད་པ་བརྗོད་པ་དང་། སུན་འབྱིན་བཤད་པ་གཉིས། དང་པོ་ལ་ཁ་ཅིག་བླངས་འདས་སོ་དྲུག་ཏུ་དབྱེ་སྟེ། སྲོག་གཅོད་བཞི་དང་མ་བྱིན་ལེན། །
མི་ཚངས་སྤྱོད་དང་བརྫུན་དུ་སྨྲ། །
གཞི་མེད་བག་ཙམ་དགེ་འདུན་དབྱེན། །
དེར་རྗེས་ཕྱོགས་དང་ཁྱིམ་སུན་འབྱིན། །
བཤེས་ངོར་བྱེད་དང་འཕྱ་བ་དང་། །
ཟས་ཅུང་ལྷག་མས་སྐུར་འདེབས་དང་། །
བསླབ་པ་སྤོང་དང་འབྲས་ཆེན་འགེབས། །
ཆང་དང་གླུ་གར་རོལ་མོ་བྱེད། །
བརྒྱན་དང་ཁ་དོག་སྤོས་བྱུག་ཕྲེང་། །
ཁྲི་དང་བསྟན་ནི་ཆེ་མཐོ་དང་། །
ཕྱི་དྲོའི་ཁ་ཟས་གསེར་དངུལ་ལེན། །
ཉམས་པ་རྣམ་པ་གསུམ་དག་སྟེ། །
སུམ་ཅུ་དྲུག་ནི་བླངས་ལས་འདས། །
ཞེས་གསུངས་སོ། །
ཁ་ཅིག་དེའི་སྟེང་དུ་ཁྱད་གསོད་གཉིས། ཙུག་ཙུག་ལ་སོགས་བཞི། ཁང་པ་ཁང་ཆེན་གཉིས་ཏེ་བརྒྱད་བསྣོན་ལ། ཁྱད་གསོད་གཉིས་ལ་བཤགས་བྱའི་ཉེས་བྱས་སུ་འགྱུར་ཏེ། བསླབ་པའི་དངོས་པོ་ལ་ཉེ་བར་འཇོག་པ་སྤོང་བ་ཡང་ཁྱད་གསོད་ཡིན་པས་ཁྱད་གསོད་མཚུངས་པའི་ཕྱིར། ཙུག་ཙུག་སོགས་བཞི་ལ་བཤགས་བྱའི་ཉེས་བྱས་སུ་འགྱུར་ཏེ། ཚོད་མས་འབྲས་ཆེན་འགེབས་པ་དང་རྫུན་དུ་མཚུངས་པའི་ཕྱིར། ཁང་པ་ཁང་ཆེན་གཉིས་ལས་བཤགས་བྱའི་ཉེས་བྱས་སུ་འགྱུར་ཏེ། ཊཱི་ཀར་ཁ་ཅིག་ནི་བཤགས་པར་བྱ་བའི་ཉེས་བྱས་སུ་འགྱུར་ལ་ཞེས་གསུངས་པའི་ཕྱིར་ཞེས་འདོད། གྲོ་་་་་་ཁ་ཅིག་དེའི་སྟེང་དུ་མཁན་པོར་གསོལ་བར་བཏབ་པ་ཉམས་པ་བོར་ནས་གསོ་སྦྱོང་མ་བྱས་པ། དགག་དབྱེ་མ་བྱས་པ། དབྱར་ཁས་མ་བླངས་པ། གནས་བླ་མ་ལ་མ་བརྟེན་པ། དཀོན་མཆོག་ལ་མ་གུས་པ་དང་ལྔ་བསྣན་ཏེ། ཊཱི་ཀར་མ་གུས་པའི་གཞི་ལས་བྱུང་བ་གང་གི་ཕྱོགས་དང་མཐུན་པ་ཉིད་ཡིན་ཞེ་ན། མ་གུས་པའི་གཞི་ལས་བྱུང་བ་ཞེས་བྱ་བ་ནི། སངས་རྒྱས་དང་ཆོས་དང་དགེ་འདུན་ལ་མ་གུས་པ་ལས་གྱུར་པ་སྟེ། དེ་ལ་དཀོན་མཆོག་གསུམ་ལ་མ་གུས་པ་ནི། གསུམ་ལ་སྐྱབས་སུ་སོང་བས་སྡོམ་པ་ཡང་མིན། སྡོམ་པ་མ་ཡིན་པ་ཡང་མ་ཡིན་པའི་ངོ་བོ་ཉིད་ཀྱིས་རབ་ཏུ་བྱུང་བ་དང་། དགེ་ཚུལ་དང་དགེ་སློབ་མའི་སྡོམ་པ་ཡང་དག་པར་བླངས་པ་ལས་འདས་པ་ཉིད་ཡིན་པས་དེ་ལ་བཤགས་པར་བྱ་བའི་ཉེས་བྱས་སུ་འགྱུར་རོ་ཞེས་དང་། མི་སྦྱོང་བའི་གཞི་ལས་བྱུང་བ་གང་གི་ཕྱོགས་དང་མཐུན་པ་ཉིད་ཡིན་ཞེ་ན། མི་སྦྱོང་བ་ཞེས་བྱ་བ་ནི་གསོ་སྦྱོང་དང་དགག་དབྱེ་མི་བྱ་བ་དང་། མི་གནས་པར་འདུག་པ་ལ་སོགས་པ་བདག་ཉིད་ཀྱི་ཚུལ་ཁྲིམས་རྣམ་པར་དག་པ་མི་བྱེད་པ་སྟེ། གཞི་དེ་ལས་བྱུང་བའི་ཉེས་པ་ནི་མི་སྦྱོང་བའི་གཞི་ལས་བྱུང་བ་ཞེས་བྱའོ། །
དེ་ལ་གཞི་དེས་བསླབ་པའི་གཞི་ཡང་དག་པར་བླངས་པ་འདྲལ་བར་བྱེད་པ་ནི་བསླབ་པ་ཡང་དག་པར་བླངས་པ་ལས་འདའ་བ་ཉིད་ཡིན་པས། དེ་ལ་ནི་བཤགས་པར་བྱ་བའི་ཉེས་བྱས་སུ་འགྱུར་རོ་ཞེས་གསུངས་པའི་ཕྱིར་རོ། །

ཞེས་གསུངས་སོ། །
གཉིས་པ་ནི། འདེབས་སྤྱོད་གཉིས་བླངས་འདས་སུ་འདྲེན་པ་མི་རིགས་ཏེ། དགེ་སློང་ལ་འདེབས་སྤྱོད་ཀྱི་ལྟུང་བ་བསྐྱེད་པའི་གསོད་སེམས་ལ་ལྟོས་མི་དགོས་པའི་ཕྱིར་ཏེ། སྲོག་ཆགས་ལ་ལྟོས་མེད་ཀྱི་སེམས་ཀྱིས་ཞུགས་པ་ཙམ་གྱིས་འགྲུབ་པའི་ཕྱིར། གལ་ཏེ་ལྟོས་མེད་ཀྱི་སེམས་ཉིད་བསོད་སེམས་ཡིན་ནོ་ཞེ་ན། འོ་ན་ལམ་དུ་སྲོག་ཆགས་ལ་གནོད་པ་ཡོད་དམ་མེད་སྙམ་པའི་བློ་སྐྱེ་བའི་དགེ་སློང་ལམ་དུ་འགྲོ་བར་གནང་བའི་སྐབས་མེད་པར་ཐལ། དེ་ལམ་དུ་འགྲོ་བའི་ཚེ་ལྟོས་མེད་ཀྱི་སེམས་སྐྱེ་བའི་ཕྱིར། དགེ་ཚུལ་གྱིས་དུད་འགྲོ་ཕྲ་མོས་གང་བར་ཤེས་བཞིན་དུ་མི་ལ་འཆི་བའི་སེམས་ཀྱིས་ནགས་མེས་གཏོང་བ་ཕྱོགས་མཐུན་དུ་བཤད་པ་མི་རིགས་པར་ཐལ། དེ་ལ་ལྟོས་མེད་ཀྱི་སེམས་སྐྱེ་བའི་ཕྱིར། གཉིས་ཀའི་ཁྱབ་པ་ཁས། བཤེས་ངོར་བྱེད་པ་དང་། འཕྱ་བ་དང་། ཟས་ཅུང་སོགས་བརྫུན་ལས་ལོགས་སུ་འདྲེན་པ་མི་འཐད་པར་ཐལ། དགེ་སློང་ལ་གཞི་དེ་རྟེན་གྱི་བརྫུན་དུ་སྨྲ་བའི་ལྟུང་བྱེད་དང་། དེ་ལས་གཞན་པའི་ལྟུང་བ་གཉིས་ལས་རྣམ་པར་མ་བཞག དགེ་ཚུལ་ལ་བརྫུན་དུ་སྨྲ་བའི་ལྟུང་བ་ལས་གཞན་པའི་གཞི་དེ་རྟེན་གྱི་ལྟུང་བར་རྣམ་པར་མ་བཞག་པའི་ཕྱིར། འབྲས་ཆེན་འགེབས་པ་བརྫུན་དུ་འདྲེན་པ་མི་འཐད་དེ། གཡོ་སྒྱུས་ཀུན་ནས་བསླངས་པ་ཙམ་ཡིན་གྱི་བརྫུན་གྱི་མཚན་ཉིད་མ་ཚང་བའི་ཕྱིར། མཁན་པོར་གསོལ་བ་བཏབ་པ་ལས་ཉམས་པ་བླངས་འདས་སུ་འདྲེན་པ་མི་འཐད་དེ། འདིར་ནི་ཕྱོགས་མཐུན་མ་ཡིན་པའི་བླངས་འདས་འདྲེན་དགོས་ལ། ཊཱི་ཀར། མཁན་པོ་དང་སློབ་དཔོན་རྣམས་དང་ཚངས་པར་མཚུངས་པར་སྤྱོད་པ་གཞན་ལ་མ་གུས་པ་ལ་སོགས་པ་ནི་སྡོམ་པ་ཐམས་ཅད་འཇིག་པའི་ཕྱོགས་དང་མཐུན་པ་ཡིན་པས་དེ་ལ་ནི་བསྡམས་པར་བྱ་བའི་ཉེས་བྱས་སུ་འགྱུར་རོ་ཞེས་དང་། སུམ་བརྒྱ་པ་རྩ་འགྲེལ་ལས་ཀྱང་བླ་མར་གསོལ་བཏབ་ལས་ཉམས་པ་ཕྱོགས་མཐུན་དུ་གསུངས་པའི་ཕྱིར། ཁྱད་གསོད་གཉིས་བརྫུན་དུ་འདྲེན་པ་མི་འཐད་དེ། ལྟུང་བ་དེ་ཉིད་སྐྱེས་པ་ལ་བརྫུན་གྱི་ཀུན་སློང་མི་དགོས་པའི་ཕྱིར། ཙུག་ཙུག་ལ་སོགས་བཞི་བརྫུན་དུ་འདྲེན་པ་མི་འཐད་དེ། ཀུན་སྤྱོད་མ་བསྡམ་པ་ཙམ་གྱིས་བཞག་པ་ཡིན་པའི་ཕྱིར། ཁང་པ་ཁང་ཆེན་ལོགས་སུ་འདྲེན་པ་མི་འཐད་དེ། ཤེས་བྱེད་མེད་པའི་ཕྱིར། ཁ་ཅིག་མ་བྱིན་ལེན་འདོད་ཀྱིས་ཀུན་ནས་བསླངས་པ་ལ་དགོངས་ཞེས་པ་དང་། ཁ་ཅིག་མི་ཚངས་པ་སྤྱོད་འདོད་ཀྱིས་ཀུན་ནས་བསླངས་པ་ལ་དགོངས་ཞེས་དང་། ཁ་ཅིག་འདེབས་སྤྱོད་ཀྱི་ལྟུང་བ་བསྐྱེད་པ་ལ་དགོངས་ཞེས་པ་ཡང་འཐད་པར་མ་མཐོང་ངོ་། །
དེས་ན་ཁྱིམ་པའི་རྟགས་སྤངས་པ་ལས་འདས་པའི་བླངས་འདས་སུ་བསྡུ་བར་བྱ་སྟེ། ཊཱི་ཀར་ཁྱིམ་བྱེད་པ་ནི་ཁྱིམ་ནས་ཁྱིམ་མེད་པར་རབ་ཏུ་བྱུང་བའི་བསླབ་པའི་གཞི་ཡང་དག་པར་བླངས་པ་ལས་འདས་པའི་ཕྱིར། འདི་ལ་ཁ་ཅིག་ནི་བཤགས་པར་བྱ་བའི་ཉེས་བྱས་སུ་འགྱུར་བའང་ཡོད་དོ། །
ཁ་ཅིག་ནི་བསྡམ་པར་བྱ་བའི་ཉེས་བྱས་སུ་འགྱུར་བའང་ཡོད་ཅེས་གསུངས་པའི་ཕྱིར། དཀོན་མཆོག་གསུམ་ལ་མ་གུས་པ་བླངས་འདས་སུ་འདྲེན་པ་ཡང་མི་རིགས་སྟེ། ཊཱི་ཀར་དཀོན་མཆོག་གསུམ་ལ་མ་གུས་པ་ནི་སྡོམ་པ་ཐམས་ཅད་འཇིག་པའི་ཕྱོགས་དང་མཐུན་པ་ཡིན་པས་དེ་ལ་ནི་བསྡམ་པར་བྱ་བའི་ཉེས་བྱས་སུ་འགྱུར་ཞེས་གསུངས་ཤིང་། ཕྱོགས་མཐུན་གྱི་སྡོམ་དུ། དབྱར་གནས་གཅིག་ཏུ་བྱ་བ་དང་། །
གསོ་སྦྱོང་དགག་དབྱེར་བཅས་པ་དང་། །
ཞེས་གཉེན་པོ་ཕྱོགས་མཐུན་དུ་གསུངས་པའི་ཕྱིར། སྔར་གྱི་ལུང་གཉིས་ཀྱང་ཤེས་བྱེད་དུ་མ་འབྲེལ་ཏེ། དེ་གཉིས་ཀྱིས་རིམ་པ་བཞིན་དཀོན་མཆོག་གསུམ་ལ་མ་གུས་པའི་རྒྱུས་བར་མ་རབ་བྱུང་དང་། དགེ་ཚུལ་དང་། དགེ་སློབ་མའི་སྡོམ་པ་ལས་འདས་པ་བཤགས་བྱར་གསུངས་ཀྱི། གསུམ་ལ་མ་གུས་པ་ཙམ་བཤགས་བྱར་གསུང་པ་མ་ཡིན་པའི་ཕྱིར་དང་། གསོ་སྦྱོང་དང་དགག་དབྱེ་མ་བྱས་པའི་རྒྱུས་སྡོམ་པ་ལས་འདས་པ་བཤགས་བྱར་བསྟན་པ་ཡིན་པའི་ཕྱིར། ཁ་ཅིག་ཉམས་པ་གསུམ་བླངས་འདས་སུ་འདྲེན་པ་མི་རིགས་ཏེ། སུམ་བརྒྱ་པར་ཕྱོགས་མཐུན་དུ་བཤད་པའི་ཕྱིར། ཞེས་ཟེར་ཡང་སྐྱོན་མེད་དེ། ཁྱིམ་པ་དང་མུ་སྟེགས་བྱེད་ཀྱི་གོས་དང་སྣོད་སྤྱོད་ཀྱི་རྟགས་འཆང་བ་བླངས་འདས་སུ་ཊཱི་ཀར་གསལ་བར་གསུངས་པའི་ཕྱིར། གཉིས་པ་བསྡུ་བ་ནི། ལྷག་མ་དང་བཅས་པ་དང་། ལྷག་མ་མེད་པའི་ལྟུང་བ་གཉིས་སུ་འདུ་ཞིང་། རང་བཞིན་གྱིས་ཁ་ན་མ་ཐོ་བ་དང་། བཅས་པའི་ལྟུང་བ་དང་། བཅས་རྐྱང་གི་ལྟུང་བ་གསུམ་དུ་ཡང་འདུ་ལ། ཚུལ་ཁྲིམས་ཀྱི་དང་། བག་ཡོད་ཀྱི་དང་། བརྟུལ་ཞུགས་ཀྱི་མི་མཐུན་ཕྱོགས་ཀྱི་ལྟུང་བ་གསུམ་དུ་ཡང་འགྱུར་རོ། །

གསུམ་པ་མཚན་ཉིད་ནི། བསྙེན་པར་མ་རྫོགས་པའི་རབ་བྱུང་གིས་ཡུལ་ཁྱད་པར་ཅན་གྱི་དྲུང་དུ་ཁས་བླངས་པ་ལས་འདས་པའི་ལྟུང་བ་གང་ཞིག ཕྱོགས་མཐུན་ལས་གཞན་དུ་གྱུར་བ་དེ་བླངས་འདས་ཀྱི་ལྟུང་བའི་མཚན་ཉིད་དོ། །
བཞི་པ་གྲང་ངེས་ནི། དགེ་ཚུལ་གྱི་སྡོམ་པ་ལས་འདས་པའི་ལྟུང་བ་བཅུར་ངེས་ཏེ། བཅུ་ལས་མང་ན་མི་འདུ་ལ་ཉུང་ན་དོན་རྟོགས་དཀའ་བས་བཅུར་བསྟན་པའི་ཕྱིར། ལྔ་པ་གོ་རིམ་ངེས་པ་ནི། རྩ་བ་བཞི་ནི་ལྕི་རིམ་ནས་བསྟན་ལ། ཡན་ལག་རྣམས་ཀྱི་ནང་ནས་མྱོས་འགྱུར་ལྕི་བས་སྔར་བསྟན་ཅིང་། གཞན་རྣམས་འཇིག་རྟེན་གྱི་བྱ་བའི་རིམ་པ་དང་མཐུན་པར་བསྟན་ཅེས་ཁ་ཅིག་གསུངས་སོ། །
རང་ལུགས་ནི། ལུང་གི་གོ་རིམ་བཞིན་དུ་བསྟན་པ་ཡིན་ནོ། །
དྲུག་པ་སྒྲ་བཤད་པ་ནི། ཡུལ་ཁྱད་པར་ཅན་གྱི་དྲུང་དུ་ཁས་བླངས་པ་ལས་འདས་པས་ན་བླངས་འདས་སོ། །
བདུན་པ་ཕན་ཡོན་ནི། འདི་བསྲུངས་པས་ཕན་ཡོན་བཅུ་ཐོབ་སྟེ། བམ་ལྔ་ལས། ཕན་ཡོན་བཅུ་འདི་ལྟ་སྟེ། ཚུལ་ཁྲིམས་རྣམ་པར་དག་པ་ལ་བརྟེན་ནས་འགྱོད་པ་མེད་པ་ལ་སོགས་པའི་རིམ་གྱིས་ཏིང་ངེ་འཛིན་གྱི་བསླབ་པ་དང་། དེ་ལས་ཤེས་རབ་ཀྱི་བསླབ་པ་དང་དེ་ལས་མཐར་མྱ་ངན་ལས་འདས་པ་འཐོབ་པར་འགྱུར་བ་དང་། འགྱོད་པ་མེད་པར་འཆི་བའི་དུས་བྱེད་པ་དང་། ཕྱོགས་བཅུར་སྙན་པའི་སྒྲ་བསྒྲགས་པ་དང་། བདེ་བར་གཉིད་ལོག་ཅིང་སད་པ་དང་། གཉིད་ལོག་པ་ན་ལྷ་རྣམས་ཀྱིས་བསྲུང་བར་འགྱུར་བ་དང་། འཇིགས་པ་རྣམས་ཀྱི་ནང་དུ་འགྲོ་བ་ན་བག་ཚ་བ་དང་འཇིགས་པ་སོགས་སུ་མི་འགྱུར་བ་དང་། དགྲ་བོས་གླགས་རྙེད་ཀྱང་གླགས་ལྟ་བར་མི་བྱེད་ཀྱི་སྲུང་བ་ལ་སོགས་པའི་སྒོ་ནས་ཕན་འདོགས་པ་དང་། གནོད་སྦྱིན་དང་མི་མ་ཡིན་ལ་སོགས་པ་གཉུག་མར་གནས་པ་ལ་སོགས་ཀྱི་གླགས་རྙེད་ཀྱང་གླགས་ལྟ་བར་མི་བྱེད་ཀྱི་ཚུལ་ཁྲིམས་རྣམ་པར་དག་པ་དེའི་དབང་གིས་དེ་ལ་ཕན་འདོགས་པ་དང་ཆོས་གོས་ལ་སོགས་པ་དག་ཀྱང་ཆོས་དང་མཐུན་པར་ཚེགས་ཆུང་ངུས་གཞན་ལས་འཐོབ་པར་འགྱུར་བ་དང་། གང་དུ་སྐྱེ་བར་འདོད་པ་ལ་སོགས་པའི་སྨོན་ལམ་ཡང་དག་པར་འགྲུབ་པར་འགྱུར་བའོ། །
ཞེས་གསུང་པ་ལྟ་བུའོ། །
བརྒྱད་པ་མ་བསྲུངས་པའི་ཉེས་དམིགས་ནི། ལུང་དམ་པའི་གླེང་གཞིའི་ལེའུ་ལས། སྟོན་པ་སངས་རྒྱས་ཀྱིས་སྨད་པ་དང་། ལྷ་རྣམས་ཀྱིས་ཆོམ་རྐུན་ལ་སོགས་པའི་ཐ་སྙད་ཀྱིས་དང་། གྲོགས་དམ་པ་རྣམས་ཀྱིས་དང་ཚུལ་མིན་ཡིད་ལ་བྱེད་པའི་ཚེ་བདག་ཉིད་ཀྱིས་དང་། ཉེས་པ་དང་བཅས་ཤིང་སྨད་པར་འོས་པའི་ཆོས་ཉིད་ཀྱིས་སྨད་པ་དང་། ཕྱོགས་དང་ཕྱོགས་མཚམས་རྣམས་སུ་སྡིག་པའི་སྒྲ་དང་ཚིགས་སུ་བཅད་པ་མ་ཡིན་པར་གྲགས་པར་འགྱུར་བ་དང་། ཆོས་མ་ཐོས་པ་ཐོས་པར་མི་འགྱུར་བ་དང་། སྔར་ཐོས་པ་བརྗོད་པར་འགྱུར་བ་དང་། ལམ་གྱི་རྟོགས་པ་སྐྱེ་བར་མི་འགྱུར་བ་དང་། འགྱོད་བཞིན་དུ་འཆི་ཞིང་ཤི་ནས་ངན་འགྲོར་འགྲོ་བར་གསུངས་པ་ལྟ་བུའོ། །
ཕྱོགས་མཐུན་ཅི་ལྟ་བུ་ཞེ་ན། འདི་ལ་གཉིས་ཏེ། ཕྱོགས་མཐུན་བདེ་བླག་ཏུ་རྟོགས་པའི་ཕྱིར་དུ་ཉེས་མེད་དུ་གནང་བ་དང་། ཕྱོགས་མཐུན་དངོས་བཤད་པའོ། །
དང་པོ་ལ་གཉིས་ལས། དབྱེ་བ་ནི། འདུལ་བ་བྱེ་བྲག་ཏུ་བཤད་པ་འོད་ལྡན་དུ་གྲགས་པ་ལས། འཆང་བ་དང་ནི་འབྲལ་བ་དང་། །
དེ་བཞིན་ས་ནི་བརྐོ་བ་དང་། །
རིན་ཆེན་རེག་དང་མེ་ལ་རེག །བཏང་ནས་ཟ་བར་བྱེད་པ་དང་། །
བྱིན་ལེན་མ་བྱས་ཟ་བ་དང་། །
དེ་བཞིན་གསོག་འཇོག་ཟ་བ་དང་། །
ལྗོན་ཤིང་འཛེགས་དང་ཤིང་གཅོད་དང་། །
རྩ་སྔོན་མི་གཙང་འདོར་བ་དང་། །
ས་བོན་འཇོམས་དང་བསླབ་པའི་གཞི། །

བཅུ་པོ་རྣམས་ནི་མ་གཏོགས་པ། །
སོ་སོར་ཐར་པ་བསྟན་པ་དག །བླངས་པའི་ཕྱོགས་མཐུན་ཤེས་པར་བྱ། །
ཞེས་འཆད་པ་ལ་ཆོས་གོས་དང་ལྷུང་བཟེད་གཉིས་སུ་ཕྱེ་ནས་ཉེས་མེད་བཅུ་གསུམ་བཤད་པའོ། །
ཁ་ཅིག་དེའི་སྟེང་དུ་དགེ་ཚུལ་ལ་འབྲེལ་སྤང་མེད་པས། དགོན་པའི་འབྲལ་སྤང་གི་ཕྱོགས་མཐུན་དང་། ཞག་བཅུ་འཆང་སྤང་མེད་པས། ཟླར་འཇོག་སྤང་བའི་ཕྱོགས་མཐུན་མེད། ལས་གྲལ་དུ་གནས་ན་རྐུ་ཐབས་ཀྱི་བར་ཆད་དུ་འགྱུར་བས་ལས་གྲལ་ནས་མ་སྨྲས་པར་འགྲོ་བ་ལ་ལྟུང་བ་མེད། གསོག་འཇོག་སོང་ཟིན་ཟོས་པའི་ཉེས་པ་མེད་པས་གསོག་འཇོག་བྱེད་པ་ལ་ལྟུང་བ་མེད། དགེ་ཚུལ་ནང་ཕན་ཚུན་ལྷན་ཅིག་ཉལ་བ་ལ་ལྟུང་བ་མེད་དེ་ཉེས་མེད་ཕྱེད་དང་བཅོ་བརྒྱད་དུ་འདོད་དོ། །
མཁས་པ་བྱ་ནི་ཕྱེད་འཇོག་ཚུལ་མི་འཐད་པས་བཅུ་བདུན་ཞེས་བཞེད་དོ། །
དེ་ལ་དང་པོ་དགོན་པའི་ཕྱོགས་མཐུན་མེད་པ་མི་འཐད་དེ། དགེ་སློང་ལ་དགོན་པའི་གནས་དང་ཆོས་གོས་གཉིས་གང་རུང་དང་བྲལ་བས་ལྟུང་བ་གཉིས་རྣམ་པར་བཞག་ལ། དགེ་ཚུལ་ལ་གང་དུ་གནས་པར་ཡིད་དམ་བཅས་པའི་དགོན་པར་མི་གནས་པ་ལ་ལྟུང་བར་འགྱུར་བའི་ཕྱིར། གཉིས་པ་ཟླར་འཇོག་གི་ཕྱོགས་མཐུན་མེད་པ་མི་འཐད་དེ། བསླབ་པའི་གཞི་བཅུ་དང་ཉེས་མེད་བཅུ་གསུམ་ལས་གཞན་པའི་སོ་ཐར་གྱི་མདོ་ལས་ལྟུང་བར་བསྟན་པ་ཐམས་ཅད་དགེ་ཚུལ་ལ་ཕྱོགས་མཐུན་དུ་གསུངས་པའི་ཕྱིར། ལས་གྲལ་ནས་མ་སྨྲས་པར་འགྲོ་བའི་ཉེས་པ་མེད་པ་ཡང་མི་འཐད་དེ། དགེ་ཚུལ་གྱིས་ལས་གྲལ་ནས་སྨྲས་ནས་འགྲོ་བ་ལ་དགག་བྱ་མེད་ཅིང་དགོས་པ་ཡོད་པའི་ཕྱིར་དང་། བསྒྲུབ་བྱས་ལས་གྲོལ་ལ་མ་སྨྲས་པར་འགྲོ་མི་འོས་པའི་ཕྱིར། གསོག་འཇོག་བྱེད་པ་ལ་ལྟུང་བ་མེད་པ་མི་འཐད་དེ། དགེ་ཚུལ་གྱིས་སྒོག་པ་དང་རྨིག་པ་གཅིག་པའི་ཤ་ཟ་བའི་ཕྱིར་འཆང་བ་ལ་ཉེས་བྱས་འབྱུང་བ་ཡོད་པའི་ཕྱིར། དེས་ན་ཉེས་མེད་བཅུ་གསུམ་དུ་ངེས་སོ། །
གཉིས་པ་ངོ་བོ་ནི། དགེ་སློང་ཕ་མའི་སོ་སོ་ཐར་པའི་མདོ་ལས་ལྟུང་བར་བཅས་པ་རྣམས་ཀྱི་ནང་ནས་དགེ་ཚུལ་ཕ་མ་ལ་གང་གནང་བ་རྣམས་འདིར་ཉེས་པ་མེད་དོ། །
གཉིས་པ་ཕྱོགས་མཐུན་དངོས་ལ་བཞི་སྟེ། དབྱེ་བ། བསྡུ་བ། མཚན་ཉིད། གང་གི་ཕྱོགས་མཐུན་དུ་འགྱུར་བའོ། །
དང་པོ་ནི། ཊཱི་ཀར། རྟགས་དང་སློང་དང་སྣོད་དང་ནི། །
ལོངས་སྤྱོད་འཕྱར་གཡེང་འདོད་པ་དང་། །
གནོད་པ་དང་ནི་གནས་པ་དང་། །
མ་གུས་མི་སྦྱོང་གཞི་ལས་བྱུང་། །
ཞེས་གསུང་པའི་མཐུན་ཡུལ་བཅུའི་ཕྱོགས་མཐུན་བཅུར་འགྱུར་རོ། །
གཉིས་པ་ནི། བར་མ་བླངས་པའི་ཕྱོགས་མཐུན་དང་སྡོམ་པ་བླངས་པའི་ཕྱོགས་མཐུན་གཉིས་སམ། བླངས་པ་སྤྱིའི་ཕྱོགས་མཐུན་དང་བླངས་པ་སོ་སོའི་ཕྱོགས་མཐུན་གཉིས་སུ་ཡང་འདུའོ། །
གསུམ་པ་ནི། ལྟུང་བ་རྣམ་གཞག་དང་མཐུན་པ་གསུམ་པོ་གང་རུང་གིས་མཐུན་ཞིང་། རང་རིགས་ལྟུང་བ་རྣམ་གཞག་གི་ཀུན་ནས་མ་བསླངས་ལ། བསླབ་པ་གཞན་དུ་མ་བཅས་ཀྱང་ཉེས་པ་དང་བཅས་པ་དེ་ཕྱོགས་མཐུན་གྱི་ལྟུང་བའི་མཚན་ཉིད་དོ། །
མཐུན་པ་གསུམ་ནི། དགག་བྱ་ཉེས་དམིགས་མཐུན་པ། སྦྱོར་བ་རྗེས་གྲུབ་མཐུན་པ། བརྒྱུད་པ་རྒྱུར་འགྲོ་མཐུན་པའོ། །
དཔེར་ན་དགེ་སློང་གིས་རྐུན་པོར་མ་གྲགས་པ་ལས་ཟས་ལེན་པ་ནི་མ་བྱིན་ལེན་དང་དགག་བྱ་མཐུན་པ་ལྟ་བུ་དང་། དགེ་སློང་གིས་སྔ་དྲོ་སྒོག་པ་ཟ་བ་ནི་དུས་མ་ཡིན་པར་ཁ་ཟས་ཟ་བ་དང་སྦྱོར་བ་རྗེས་གྲུབ་མཐུན་པ་ལྟ་བུ་དང་། ཉིན་མོ་བློས་ཕབ་ནས་ཉལ་བ་ནི་མི་ཚངས་སྤྱོད་དང་བརྒྱུད་པ་རྒྱུར་འགྲོ་མཐུན་པ་ལྟ་བུའོ། །
བཞི་པ་ནི། རྟགས་ཀྱི་གཞི་ལས་བྱུང་བའི་བླངས་འདས་དང་ཕྱོགས་མཐུན་གཉིས་ལས། མུ་སྟེགས་ཅན་དང་ཁྱིམ་པའི་གོས་དང་སྣོད་སྤྱད་ཀྱི་རྟགས་འཆང་བ་ནི་དེའི་བླངས་འདས་ཡིན་ཏེ། ཊཱི་ཀར་མུ་སྟེགས་ཅན་གྱི་རྟགས་འཆང་བ་དེ་བཞིན་དུ་རབ་ཏུ་བྱུང་བའི་རྟགས་ཡང་དག་པར་བླངས་པ་ལས་འདས་པ་ཡིན་པས་དེ་ལ་ནི་བཤགས་པ་བྱ་བའི་ཉེས་བྱས་སུ་འགྱུར་རོ་ཞེས་དང་། ལྷུང་བཟེད་ཀྱང་མི་རུང་བ་ཐོགས་ཏེ་བསོད་སྙོམས་ལ་རྒྱུ་བ་ནི་རབ་ཏུ་བྱུང་བ་གཞན་གྱི་རྟགས་དང་འདྲ་བ་དང་། ཁྱིམ་པའི་ལྷུང་བཟེད་འཆང་བ་ནི་རྟགས་ཡང་དག་པར་བླངས་པ་ལས་འདས་པ་ཡིན་པས་དེ་ལ་བཤགས་པ་བྱ་བའི་ཉེས་བྱས་སུ་འགྱུར་རོ་ཞེས་གསུང་པའི་ཕྱིར། དེའི་ཕྱོགས་མཐུན་ནི་རྔ་བལ་ལས་བྱས་པའི་ཆོས་གོས་འཆང་བ་དང་། ཆོས་གོས་ཚད་ལས་ལྷག་པར་འཆང་བ་དང་། བྱེད་དུ་འཇུག་པ་དང་། སྐྲ་འཆན་པས་བྲེགས་པ་ལྟ་བུའོ། །

རིན་པོ་ཆེ་བླངས་ནས་བདག་གིར་བྱེད་པ་ནི་སློང་བའི་གཞི་ལས་བྱུང་བའི་བླངས་འདས་ཡིན་ལ། མི་དགོས་བཞིན་དུ་གོས་སློང་བ་དང་། པགས་པ་སློང་བ་སོགས་ནི་སློང་བའི་གཞི་ལས་བྱུང་བའི་ཕྱོགས་མཐུན་ནོ། །
རིན་པོ་ཆེ་ལས་བྱས་པའི་ཁབ་རལ་བྱེད་དུ་བཅུག་ནས་བདག་གིར་བྱེད་པ་ནི་སྣོད་ཀྱི་གཞི་ལས་བྱུང་བའི་བླངས་འདས་ཡིན་ལ། བ་སོ་དང་རྭ་སོགས་ལས་ཁབ་རལ་བྱེད་དུ་བཅུག་ནས་འཆང་བ་ལྟ་བུ་ནི་སྣོད་ཀྱི་གཞི་ལས་བྱུང་བའི་ཕྱོགས་མཐུན་ནོ། །
དུས་མ་ཡིན་པའི་ཁ་ཟས་ཟ་བ་དང་། མྱོས་འགྱུར་ཐུང་བ་ལྟ་བུ་ནི་ལོངས་སྤྱོད་ཀྱི་གཞི་ལས་བྱུང་བའི་བླངས་འདས་དང་། སྔ་དྲོ་སྒོག་པ་ཟ་བ་ལྟ་བུ་ནི་དེའི་ཕྱོགས་མཐུན་ནོ། །
གླུ་གར་དང་རོལ་མོ་བྱེད་པ་ནི་འཕྱར་གཡེང་གི་གཞི་ལས་བྱུང་བའི་བླངས་འདས་དང་། རྒྱུག་མཆོངས་དང་ཀུན་ཏུ་རྩེ་བ་ལྟ་བུ་ནི་དེའི་ཕྱོགས་མཐུན་ནོ། །
མི་ཚངས་པར་སྤྱོད་པ་ནི་འདོད་པའི་གཞི་ལས་བྱུང་བའི་བླངས་འདས་དང་། འབྱིན་པ་རེག་པ་འཕྲིག་ཚིག་བསྙེན་བཀུར་བསྔགས་པ་རྣམས་ནི་དེའི་ཕྱོགས་མཐུན་ནོ། །
སྲོག་གཅོད་པ་དང་། མ་བྱིན་པར་ལེན་པ་གཉིས་ནི་གནོད་པའི་གཞི་ལས་བྱུང་བའི་བླངས་འདས་དང་། བརྡེག་པ་དང་། བརྡེག་པར་གཟས་པ་དང་། ཟན་གཅོད་དུ་འཇུག་པ་རྣམས་ནི་དེའི་ཕྱོགས་མཐུན་ནོ། །
མི་ཚངས་པར་སྤྱོད་འདོད་ཀྱི་བུད་མེད་དང་ལྷན་གཅིག་ཉལ་བ་ནི་གནས་པའི་གཞི་ལས་བྱུང་བའི་བླངས་འདས་དང་། མི་ཚངས་པར་སྤྱོད་འདོད་མེད་པར་བུད་མེད་དང་ལྷན་གཅིག་ཉལ་བ་དང་། དགེ་ཚུལ་བསྙིལ་བ་དང་ལྷན་ཅིག་ཉལ་བ་ནི་དེའི་ཕྱོགས་མཐུན་ནོ། །
མཁན་པོ་དང་སློབ་དཔོན་ལ་མ་གུས་པ་ནི་མ་གུས་པའི་གཞི་ལས་བྱུང་བའི་ཕྱོགས་མཐུན་དང་། གསོ་སྦྱོང་དང་དགག་དབྱེ་མི་བྱེད་པ་ནི་མི་སྦྱོང་བའི་གཞི་ལས་བྱུང་བའི་ཕྱོགས་མཐུན་ཡིན་ལ། འདི་གཉིས་ནི་སྡོམ་པ་ཐ་དག་འཇིག་པའི་ཕྱོགས་དང་མཐུན་པའོ། །
འོ་ན་ཕམ་པས་ཉམས་པ་དེ་ལྟུང་བ་སྡེ་ལྔའི་གཞི་ལ་སྦྱར་བས་ཉེས་བྱས་ལས་ལྷག་པར་མི་བསྐྱེད་པ་ངེས་སམ་སྙམ་ན། བསླབ་པ་བྱིན་པ་ནི་འདྲ་བ་ཉིད་དོ་ཞེས་ཏེ། འདྲ་བ་ཞེས་པ་གཞིར་བཞག་ནས། གང་འདྲ་ན། བསླབ་པ་སྦྱིན་བྱ་སྤྱོད་བཞིན་པའི་དགེ་སློང་ནི་འདྲ། གང་དང་འདྲ་ན་དགེ་སློང་རྣམ་དག་དང་འདྲ། གང་ལ་འདྲ་ན་སྡེ་ལྔ་བསྐྱེད་པའི་རྟེན་ལ་འདྲ། ཇི་ལྟར་འདྲ་ན་དགེ་སློང་རྣམ་དག་དེས་སྡེ་ལྔའི་གཞི་ལ་སྦྱོར་བ་ལས་སྦྱོར་བའི་ལྟུང་བ་དང་། དངོས་གཞི་དང་། མཐར་ཐུག་གི་ལྟུང་བ་གསུམ་གསུམ་བསྐྱེད་པ་བཞིན་དུ། བསླབ་བྱིན་དགེ་སློང་གིས་ཀྱང་སྡེ་ལྔའི་གཞི་ལ་སྦྱོར་བ་ལས་ལྟུང་བ་དེ་གསུམ་བསྐྱེད་པའོ། །
དེའི་དམིགས་བསལ་ནི། དབྱེན་བྱེད་དང་དེ་རྗེས་ཕྱོགས་པའི་ལྟུང་བ་མི་བསྐྱེད་དེ། བསླབ་བྱིན་ལས་ཀྱི་ཁ་སྐོང་དུ་མི་རུང་བའི་ཕྱིར་རོ། །
ཁ་ཅིག་ལས་གྲལ་ནས་མ་སྨྲས་པར་འགྲོ་བའི་ལྟུང་བ་ཡང་མེད་ཞེས་གསུངས་སོ། །
འོ་ན་བསླབ་པ་བྱིན་པའི་དོན་གང་ཞེ་ན། སྔ་རབ་པ་ནི་ཕམ་པ་འཆབ་མེད་ཀྱིས་སྡོམ་པ་གཏོང་བས། ཡང་སྡོམ་པ་བླངས་ནས་སྔར་གི་སྡོམ་པ་གཏོང་བྱེད་ཀྱི་ཕམ་པ་འདག་ཕྱིར་དུ་ཇི་སྲིད་འཚོའི་བར་དུ་བསླབ་པ་མནོས་ནས་སྤྱོད་དགོས་པར་བཞེད། མདོ་སྡེ་པས་ནི་འཆབ་སེམས་མ་གཏོགས་པའི་ཡན་ལག་གཞན་ཚང་གིས་བསྐྱེད་པའི་ཕམ་པར་གཏོགས་པའི་སྦོམ་པོ་ལྕི་བ་འདག་ཕྱིར་ཚེ་ཇི་སྲིད་འཚོའི་བར་དུ་བསླབ་པ་ནོད་པར་བཞེད། འདིར་ཁ་ཆེ་བྱེ་བྲག་ཏུ་སྨྲ་བ་ནི་ཕམ་པ་འཆབ་བཅས་དང་འཆབ་མེད་གང་བྱུང་ཀྱང་སྡོམ་པ་མི་གཏོང་ཞིང་། འཆབ་མེད་ལ་ཕྱིར་བཅོས་རུང་བས་ཕམ་པ་འདག་ཕྱིར་དུ་ཚེ་ཇི་སྲིད་བར་དམན་སྤྱོད་དང་དུ་ལེན་ཅིང་ཁྱད་པར་ཅན་གྱི་སྤྱོད་པ་སྤོང་བའི་བསླབ་པར་ནོས་ནས་སྤྱོད་པར་བཞེད་དོ། །

བསླབ་བྱིན་དགེ་སློང་ཞེས་པ་ནི་མཚོན་པ་སྟེ། དགེ་ཚུལ་དང་དགེ་སློབ་མ་བསླབ་པ་བྱིན་པ་ཡང་ཡོད་དོ། །
འོད་ལྡན་ལས། འོ་ན་ཅི་དགེ་ཚུལ་ལ་བསླབ་པ་བྱིན་པ་ཡང་ཡོད་དོ་ཅེ་ན། ཡོད་དོ་ཞེས་དང་། ཕྲན་ཚེག་ཊཱི་ཀ་ལས་དགེ་སློང་དག་ཇི་ལྟ་བུ་གཞན་ལ་ཡང་བསླབ་པ་བྱིན་ཅིག་ཞེས་གསུངས་སོ། །
འདིའི་ཊཱི་ཀར་ཇི་ལྟར་དགེ་སློང་གིས་དགེ་སློང་ལ་བརྡེགས་པ་དང་། གཟས་པ་དང་། འགྱོད་པ་བསྐྱེད་པ་དང་། སྐྲོད་པ་ལ་སོགས་པ་བྱེད་པ་ལ་ལྟུང་བྱེད་དུ་འགྱུར་བ་དེ་བཞིན་དུ། དགེ་སློང་གིས་བསླབ་པ་བྱིན་པ་ལ་དེ་དག་བྱས་ན་ཡང་དགེ་སློང་ལ་ལྟུང་བྱེད་དུ་འགྱུར་རོ་ཞེས་པའི་དོན་ལ། ཁ་ཅིག་སྒྲ་ཇི་བཞིན་པར་འཆད་པ་མི་འཐད་དེ། བསྙེན་པར་མ་རྫོགས་པ་དང་ལྡན་པ་ཞེས་སོགས་དང་འགལ་བའི་ཕྱིར། ཁ་ཅིག་རྣམ་དག་གིས་རྣམ་དག་ལ་དེ་དག་བྱས་པ་ལ་ལྟུང་བྱེད་དུ་འགྱུར་བ་དེ་བཞིན་དུ། བསླབ་བྱིན་གྱིས་བསླབ་བྱིན་ལ་དེ་དག་བྱས་པ་ལ་ལྟུང་བྱེད་དུ་འགྱུར་བའི་དོན་དུ་བཞེད་པ་ཡང་མི་འཐད་དེ། དེ་ལ་ན་མ་ཡིན་ནོ་ཞེས་པ་དང་ཟློས་པར་འགྱུར་བའི་ཕྱིར། རང་ལུགས་ནི་བསླབ་བྱིན་དང་རྣམ་དག་ལྟུང་བ་བསྐྱེད་ཚུལ་འདྲ་སྟེ། རང་འགྲེལ་ལས་དགེ་སློང་གཞན་དག་ལྟུང་བ་ལ་སྦྱོར་བ་བཞིན་དུ་འདིས་ཀྱང་ལྷག་པར་སྤྱད་པས་དགེ་སློང་ལ་བརྡེག་པ་དང་། གཟས་པ་དང་། འགྱོད་པ་བསྐྱེད་པ་དང་། སྐྲོད་པར་བྱེད་ན་ལྟུང་བྱེད་དུ་འགྱུར་ཞེས་གསུངས་པའི་ཕྱིར། འོ་ན་རྣམ་དག་གི་ཡུལ་གྱི་དགེ་སློང་ལ་རྣམ་དག་དགོས་པ་བཞིན་དུ། བསླབ་བྱིན་གྱི་ཡུལ་གྱི་དགེ་སློང་ལ་བསླབ་བྱིན་ངེས་པར་དགོས་སམ་སྙམ་ན། བསླབ་བྱིན་གྱི་ཡུལ་ལ་རྣམ་དག་གིས་ཀྱང་བསྐྱེད་ཅེས་དོགས་སྤོང་ཡིན་པས། དེས་ན་རྣམ་དག་གིས་རྣམ་དག་ལ་བརྡེག་གཟས་སོགས་བྱས་པས་ལྟུང་བྱེད་དུ་འགྱུར་བ་བཞིན་དུ། བསླབ་བྱིན་གྱིས་དགེ་སློང་རྣམ་དག་ལ་དེ་དག་བྱས་ན་ཡང་ལྟུང་བྱེད་དུ་འགྱུར་ཞེས་འདོན་པ་བསྒྱུར་བར་བྱ་བ་ཡིན་ཏེ། བརྡེག་གཟས་ཀྱི་ལྟུང་བྱེད་བཤད་པའི་སྐབས་ཀྱི་འགྲེལ་པ་ལ། བྱ་འདུལ་ཆེན་པོས་དེ་ལྟར་མཛད་ཅིང་དཔེ་དོན་དེ་ལྟར་སྦྱོར་བ་གཞུང་གི་སྐབས་དང་ཡང་འགྲིག་གོ །འདྲ་བའི་རྒྱུ་མཚན་ནི་བསྙེན་པར་རྫོགས་པའི་སྡོམ་པ་དགོས་པ་སྒྲུབ་ནུས་དང་ལྡན་པའི་ཕྱིར་འདྲ་བ་བསྟན་པའི་དགོས་པ་ནི། བསླབ་བྱིན་ནི་རྣམ་གྲངས་ཀྱི་བསྙེན་པར་མ་རྫོགས་པ་ཡིན་པས་སྡེ་ལྔའི་དངོས་གཞི་མི་བསྐྱེད་དོ་སྙམ་པའི་དོགས་པ་བསལ་བ་དང་། བསླབ་པ་བྱིན་པ་ཡང་བསྙེན་པར་རྫོགས་པ་ཡིན་པས་དགེ་སློང་དང་འདྲ་བར་བསླབ་དགོས་པ་གོ་བ་དང་། ལུང་དུ་གཞི་དུ་མ་ལ་སྦྱར་བ་འདིར་སྤྱིར་བསྟན་ནས། ཚིག་ཚོགས་ཀྱུང་བའི་དགོས་པ་ཡང་ཡོད་དོ། །
ཞར་བྱུང་ནི་འོ་ན་བསླབ་བྱིན་དེས་སྡེ་ལྔ་ཀ་བསྐྱེད་པའི་རྟེན་དུ་དགེ་སློང་རྣམ་དག་དང་འདྲ་ན། ཡུལ་ལ་ཡང་རྣམ་དག་དང་འདྲའམ་སྙམ་ན། བསྙེན་པར་མ་རྫོགས་པ་དང་ལྡན་པའམ་འདྲ་བ་ཉིད་ཀྱང་ཡིན་ནོ་ཞེས་ཏེ། འདྲ་ཞེས་པ་གཞིར་གཞག གང་འདྲ་ན་བསླབ་བྱིན་ནི་འདྲ། གང་དང་འདྲ་ན་བསྙེན་པར་མ་རྫོགས་པ་དགེ་ཚུལ་སོགས་དང་འདྲ། གང་ལ་འདྲ་ན་རྣམ་དག་གི་ཡུལ་ལ་འདྲ། ཇི་ལྟར་འདྲ་ན་རྣམ་དག་ལ་མ་རྫོགས་པས་འགྲུབ་པ་བྱིན་ལེན་སོགས་བསླབ་བྱིན་གྱིས་ཀྱང་འགྲུབ། མ་རྫོགས་པ་ཡུལ་དུ་བྱས་པས་བསྐྱེད་པ་འདོན་པའི་ལྟུང་བྱེད་སོགས་མ་རྫོགས་པ་སྤྱིས་བསྐྱེད་བཞི་ནི་བསླབ་བྱིན་གྱིས་ཀྱང་བསྐྱེད། རྣམ་དག་གིས་ཡུལ་དུ་མ་རྫོགས་པ་བྱས་པས་མི་བསྐྱེད་པ་ཕྲ་མ་བྱེད་པའི་ལྟུང་བྱེད་སོགས་བསླབ་བྱིན་གྱིས་ཀྱང་མི་བསྐྱེད་པའི་ཕྱིར། དམིགས་བསལ་ནི་སྐུར་འདེབས་ཀྱི་ལྟུང་བ་དངོས་གཞི་གསུམ་དང་། གནས་ངན་ལེན་བརྗོད་པ་དང་གནས་ངན་ལེན་འཆབ་པའི་ལྟུང་བྱེད་གཉིས་དང་ལྔ་པོ་བསླབ་བྱིན་ཡུལ་དུ་བྱས་པས་ཀྱང་བསྐྱེད་དོ། །

འདྲ་བའི་རྒྱུ་མཚན་ནི། རྩ་བའི་ལྟུང་བ་བྱུང་ཞིང་དེའི་ཆད་ལས་ལ་གནས་དུ་ཚེ་བའི་ཕྱིར། འདྲ་བར་བསྟན་པའི་དགོས་པ་ནི། བསླབ་པ་བྱིན་པ་དེ་ཐམས་ཅད་དུ་དགེ་སློང་གཞན་དང་འདྲའོ་སྙམ་པའི་དོགས་པ་བསལ་ནས་བྱིན་ལེན་བསོག་འཇོག་སོགས་ལ་དགེ་སློང་རང་བཞིན་དུ་གནས་པ་གཞན་དང་མི་འདྲ་བར་གོ་བའི་ཆེད་ཡིན་ནོ། །
ཊཱི་ཀར་མདོ་འདིས་ནི། དགེ་སློང་གཞན་གྱི་ཡུལ་ལ་དགེ་སློང་ཐ་མལ་པ་གཞན་དང་མི་འདྲ་བར་བསྟན་ནོ་ཞེས་སོ། །
འོ་ན་བསླབ་བྱིན་དེས་བསླབ་བྱིན་གཞན་ལ་ལྟོས་ནས་ཀྱང་བསྙེན་པར་མ་རྫོགས་པ་དང་འདྲའམ་ཞེ་ན། དེ་ལ་ནི་མ་ཡིན་ནོ་ཞེས་ཏེ་བསླབ་བྱིན་དེ་ལྟར་མཚན་མཐུན་པའི་བསླབ་བྱིན་གཞན་ལ་ལྟོས་ནས་བསྙེན་པར་མ་རྫོགས་པ་དང་འདྲ་བ་མ་ཡིན་ཏེ། མ་རྫོགས་པས་བསླབ་བྱིན་གཞན་ལ་འགྲུབ་པ་བྱིན་ལེན་སོགས་བསླབ་བྱིན་གྱིས་མི་འགྲུབ། མ་རྫོགས་པ་ཡུལ་དུ་བྱས་པས་བསྐྱེད་པ་འདོན་པའི་ལྟུང་བྱེད་སོགས་བསླབ་བྱིན་གྱིས་མི་བསྐྱེད། བསླབ་བྱིན་གཞན་གྱིས་མ་རྫོགས་པ་ཡུལ་དུ་བྱས་པས་མི་བསྐྱེད་པ་ཕྲ་མ་བྱེད་པའི་ལྟུང་བྱེད་སོགས་བསླབ་བྱིན་ཡུལ་དུ་བྱས་པས་བསྐྱེད་པའི་ཕྱིར། འདི་དག་གི་ཁུངས་ནི་བཙུན་པ་རེ་ཞིག་དགེ་སློང་ལ་རྒྱུ་དུས་གསོག་འཇོག་བགྱིས་པར་འགྱུར། གསུམ་གྱིས་ཏེ་གསུམ་གང་ཞེ་ན་བདག་ཉིད་ཀྱིས་གསོག་འཇོག་བྱས་པ་དང་། དགེ་སློང་གིས་གསོག་འཇོག་བྱས་པ་དང་། དགེ་སློང་གི་དགེ་འདུན་གྱིས་གསོག་འཇོག་བྱས་པའོ། །
བཙུན་པ་རེ་ཞིག་དགེ་སློང་མ་ལ་རྒྱུ་དུས་གསོག་འཇོག་བགྱིས་པར་འགྱུར། གསུམ་གྱིས་ཏེ་གསུམ་གང་ཞེ་ན་བདག་ཉིད་ཀྱིས་གསོག་འཇོག་བྱས་པ་དང་། དགེ་སློང་མས་གསོག་འཇོག་བྱས་པ་དང་། དགེ་སློང་མའི་དགེ་འདུན་གྱིས་གསོག་འཇོག་བྱས་པའོ། །
བཙུན་པ་རེ་ཞིག་བསླབ་པ་བྱིན་པ་ལ་རྒྱུ་དུས་གསོག་འཇོག་བགྱིས་པར་འགྱུར། བཞིས་ཏེ་བཞི་གང་ཞེ་ན་བདག་ཉིད་གྱིས་གསོག་འཇོག་བྱས་པ་དང་། བསླབ་པ་བྱིན་པས་གསོག་འཇོག་བྱས་པ་དང་། དགེ་སློང་གིས་གསོག་འཇོག་བྱས་པ་དང་། དགེ་སློང་གིས་དགེ་འདུན་གྱིས་གསོག་འཇོག་བྱས་པའོ། །
བཙུན་པ་རེ་ཞིག་བསླབ་པ་བྱིན་པ་མོ་ལ་རྒྱུ་དུས་གསོག་འཇོག་བགྱིས་པར་འགྱུར། བཞིས་ཏེ་བཞི་གང་ཞེ་ན་བདག་ཉིད་ཀྱིས་གསོག་འཇོག་བྱས་པ་དང་། བསླབ་པ་བྱིན་པ་མོས་གསོག་འཇོག་བྱས་པ་དང་། དགེ་སློང་མས་གསོག་འཇོག་བྱས་པ་དང་། དགེ་སློང་མའི་དགེ་འདུན་གྱིས་གསོག་འཇོག་བྱས་པའོ་ཞེས་ཊཱི་ཀར་དྲངས་སོ། །
འོ་ན་བསླབ་བྱིན་མོ་དེ་ཉམས་པ་ཡིན་ཞིང་། དགེ་སློབ་མ་དེ་རྣམ་དག་ཡིན་པས་བསླབ་བྱིན་མོ་དེ་དགེ་སློབ་མ་ལ་ལྟོས་ཏེ་བསྙེན་པར་མ་རྫོགས་པ་དང་ལྡན་པ་ཡིན་ནམ་སྙམ་ན། དགེ་སློབ་མ་ལ་ཡང་ངོ་ཞེས་ཏེ་བསླབ་བྱིན་མོ་དེ་དགེ་སློབ་མ་ལ་ལྟོས་ཏེ་བསྟེན་པར་མ་རྫོགས་པ་དང་འདྲ་བ་མ་ཡིན་ཏེ། བསླབ་བྱིན་མོས་བྱིན་ལེན་དང་གསོག་འཇོག་བྱས་པས་དགེ་སློབ་མས་བྱིན་ལེན་དང་གསོག་འཇོག་བྱས་པར་འགྱུར་ལ། འདོན་པའི་ལྟུང་བྱེད་སོགས་དགེ་སློབ་མ་ཡུལ་དུ་བྱས་པས་ཀྱང་བསྐྱེད་པའི་ཕྱིར། ལུང་ཞུ་བ་ལས་བཙུན་པ་རེ་ཞིག་དགེ་སློབ་མ་ལ་རྒྱུ་དུས་གསོག་འཇོག་བགྱིས་པར་འགྱུར། ལྔས་ཏེ་ལྔ་གང་ཞེ་ན་བདག་ཉིད་ཀྱིས་གསོག་འཇོག་བྱས་པ་དང་། དགེ་སློབ་མས་གསོག་འཇོག་བྱས་པ་དང་། བསླབ་པ་བྱིན་པ་མོས་གསོག་འཇོག་བྱས་པ་དང་། དགེ་སློང་མས་གསོག་འཇོག་བྱས་པ་དང་། དགེ་སློང་མའི་དགེ་འདུན་གྱིས་གསོག་འཇོག་བྱས་པའོ་ཞེས་གསུངས་སོ། །
འདིར་ལྡན་པའི་དོན་འདྲ་བར་བཤད་པ་ནི། ལྡན་པ་དང་འདྲ་བ་གཉིས་ཀའི་སྐད་དོད་ཝ་ཏུ་ཅེས་འབྱུང་ལ། དེ་ཉིད་ཝ་ཏུ་རྐྱེན་ཅན་དུ་བཤད་པའི་ཚེ་དང་ལྡན་པ་དང་། ཝ་ཏིའི་ཀྱི་རྐྱེན་ཅན་དུ་བཤད་པའི་ཚེ་འདྲ་བ་ལ་འཇུག་སྟེ། རྣམ་འགྲེལ་དུ་ཏཾ་དྭཾ་ཏྲ་ཅེས་པའི་སམ་སྐྲྀ་ཏའི་སྒྲ་གཅིག་ཉིད་ལ། དེ་ལྡན་བཅོམ་ལྡན་ཚད་མ་ཉིད། །

ཅེས་དང་། དེ་བཞིན་བཅོམ་ལྡན་ཚད་མ་ཉིད། །
ཅེས་པའི་འགྱུར་གཉིས་འབྱུང་བ་བཞིན་ནོ། །
གཉིས་པ་བསམ་པའི་ཡན་ལག་སེལ་བ་དང་བཅས་པ་ལ་གསུམ་སྟེ། གཞན་འདོད་དགག སྐབས་དོན་ལ་སྦྱར། རྟོགས་པར་བྱ་བའི་དོན་བཤད་པའོ། །
དང་པོ་ནི། ཁ་ཅིག་འགྲོ་བ་གཞན་གྱི་རྣམ་པ་ཞེས་སོགས་ཀྱི་གཞུང་འདིས་བསམ་པའི་ཡན་ལག་སྟོན་པ་མ་ཡིན་གྱི། སྡེ་ལྔ་བསྐྱེད་པའི་རྟེན་སྡོམ་པ་གསོ་རུང་དང་ལྡན་པ་ལ་ལྡན་པར་འདུ་ཤེས་པ་དགོས་པར་སྟོན་ཏེ། འདིར་འགྲོ་བ་གཞན་གྱི་རྣམ་པ་བསྟེན་པ་ན་དགེ་སློང་གི་འདུ་ཤེས་ཡོད་པ་ལའོ་ཞེས་དང་། སུམ་བརྒྱ་པར། སྡོམ་བརྩོན་སྡོམ་བརྩོན་ཉིད་དུ་འདུ་ཤེས་ན། །
དངོས་གཞིའོ་ཞེས་གསུངས་ཤིང་། སྡོམ་ལྡན་དུ་འདུ་ཤེས་ནས་ཉེས་སྤྱོད་ལ་འཇུག་པ་ན་ཁྱད་གསོད་འབྱུང་བའི་ཕྱིར་ཟེར་བ་ནི་མི་འཐད་དེ། བདག་ནི་ཉམས་པའོ་སྙམ་པའི་བསམ་པ་ཅན་ལ་ཡང་མེད་དོ་ཞེས་གསུངས་ཤིང་། དེད་དཔོན་འཆང་བ་ཅན་གྱིས་བདག་ནི་ཉམས་པའོ་སྙམ་ནས་མི་ཚངས་པར་སྤྱོད་པ་ལས་ཕམ་པར་འགྱུར་བར་གསུངས་པའི་ཕྱིར། ལྟུང་བ་བསྐྱེད་པའི་རྒྱུར་ཁྱད་གསོད་དགོས་པ་ཡང་མི་འཐད་དེ། མི་ཤེས་པ་དང་བག་མེད་པ་ཡང་ལྟུང་བ་འབྱུང་བའི་རྒྱུར་བཤད་པའི་ཕྱིར། གཉིས་པ་སྐབས་དོན་ལ་སྦྱར་བ་ནི། ཁ་ཅིག་ལྟུང་བ་སྡེ་ལྔ་བསྐྱེད་པ་ལ་ཤེས་པ་རང་བཞིན་དུ་གནས་པ་དགོས་ཟེར་བ་མི་འཐད་དེ། འདིར་འགྲོ་བ་གཞན་གྱི་རྣམ་པ་བརྟེན་པ་དང་དགེ་སློང་གི་འདུ་ཤེས་ཡོད་པ་གཉིས་སྦྱར་ནས་གསུངས་པའི་ཕྱིར་དང་། འདི་བསྡུས་པའི་ཞུ་བར་བཙུན་པ་དགེ་སློང་བདག་ཉིད་དུད་འགྲོའི་སྐྱེ་གནས་སུ་བསྒྱུར་བར་འགྱུར་ཏེ། མིའི་སྲོག་དང་བྲལ་བར་བྱས་ན་ཅིར་འགྱུར། ཉེ་བར་འཁོར་བདག་ནི་དགེ་སློང་ཡིན་ལ་བྱ་བ་མ་ཡིན་པ་བྱེད་སྙམ་དུ་འདུ་ཤེས་ན་མཐར་འགྱུར་རོ་ཞེས་གཟུགས་གཞན་དུ་བསྒྱུར་བ་ལ་དོགས་པ་བཅད་པའི་ཕྱིར་རོ། །
འོ་ན་ཤེས་པ་རང་བཞིན་དུ་མི་གནས་པས་ལྟུང་བ་ལ་སྦྱར་ན་ཅིར་འགྱུར་ཞེ་ན། ཤེས་པ་རང་བཞིན་དུ་མི་གནས་པ་ལ་བརྒྱད་དེ། སྨྱོ་བ། སེམས་འཁྲུགས་པ། ཚོར་བས་གཟིར་བ། འགྲོ་བ་གཞན་གྱི་རྣམ་པ་བསྟེན་པ་ན་དགེ་སློང་གི་འདུ་ཤེས་བརྗོད་པ་དང་བཞི། གཉིད་ལོག་པ། སྙོམས་པར་ཞུགས་པ། ར་རོ་བ། དེའི་དོད་ཐུབ་དང་བཞིའོ། །
དང་པོ་བཞིའི་སྐབས་སུ་སྦྱོར་ལྟུང་དང་དངོས་གཞིའི་ལྟུང་བ་གཏན་མེད། །
ཕྱི་མ་བཞིའི་སྐབས་སུ་ལྟུང་བ་གསར་དུ་ཀུན་ནས་སློང་བ་མེད་ཀྱང་སྐབས་གཞན་དུ་སྦྱོར་བ་བྱས་ཏེ། དེ་རྣམས་ཀྱི་སྐབས་སུ་མཐར་ཐུག་འགྲུབ་པ་ཡོད་དེ། བུད་མེད་དང་གནས་གཅིག་ཏུ་ལྷན་ཅིག་གཉིད་ལོག་ནའོ་ཞེས་དང་། ཁང་པ་བྱེད་དུ་བཅུག་ནས་སྙོམས་པར་ཞུགས་པའི་ཚེ་ཁང་པ་གྲུབ་ན་དགེ་འདུན་ལྷག་མར་གསུངས་པའི་ཕྱིར། གསུམ་པ་རྟོགས་བྱའི་དོན་བཤད་པ་ནི། ཁ་ཅིག་སྲོག་གཅོད་བཞི། མ་བྱིན་ལེན་ཕམ་ལྷག་དང་པོ་གཉིས་ལས་གཞན་པའི་ལྟུང་བ་བསྐྱེད་པ་ལ་གཟུགས་གཞན་དུ་མ་བསྒྱུར་བ་དགོས་ཤིང་། བདུན་པོ་དེ་ལ་གཟུགས་བསྒྱུར་མ་བསྒྱུར་འདྲ་ཞེས་ཟེར་བ་མི་འཐད་དེ། བམ་ལྔ་ལས་ཕམ་པ་བཞི་དང་ལྷག་མ་བཅུ་གསུམ་པོ་ཐམས་ཅད་ལ་དགེ་སློང་གིས་འགྲོ་བ་གཞན་གྱི་རྣམ་པ་བསྟེན་པ་ན་དགེ་སློང་གི་འདུ་ཤེས་ཡོད་ན་ན་སྨད་པ་མེད་ཅེས་རེ་རེ་ལ་སྦྱར་ནས་གསུངས་པའི་ཕྱིར། གཞན་ཡང་བདུན་པོ་ལས་གཞན་པའི་ལྟུང་བ་བསྐྱེད་པ་ལ་གཟུགས་གཞན་དུ་མ་བསྒྱུར་བ་མི་དགོས་པར་ཐལ། འགྲོ་བ་གཞན་གྱི་རྣམ་པ་བསྟན་པ་དགེ་སློང་གི་འདུ་ཤེས་ཡོད་པ་དེ་ལྟུང་བ་ལ་སྦྱོར་བས་དགེ་སློང་གཞན་དང་འདྲ་བར་ལྟུང་བ་རྫོགས་པར་བསྐྱེད་པའི་ཕྱིར་ཏེ། ཊཱི་ཀར་དགེ་སློང་སྔགས་དང་སྨན་ལ་སོགས་པའི་དབང་གིས་འགྲོ་བ་གཞན་གྱི་རྣམ་པ་ཞེས་བྱ་བ་དུད་འགྲོ་ལ་སོགས་པའི་གཟུགས་སུ་བསྒྱུར་བས་གཟུགས་དེས་མི་ཚངས་པར་སྤྱོད་པ་ལ་སོགས་པའི་བྱ་བ་མ་ཡིན་པ་བྱེད་པ་དེའི་ཚེ་བདག་ནི་དགེ་སློང་ཡིན་ནོ་སྙམ་དུ་འདུ་ཤེས་པར་གྱུར་ནས་ལྟུང་བ་ལ་སྦྱོར་བ་ནི་དགེ་སློང་གཞན་དང་འདྲ་བ་ཉིད་དེ། ཇི་ལྟར་དགེ་སློང་གཞན་ལྟུང་བ་ལ་སྦྱོར་བ་ལ་གཞི་ཇི་ལྟར་བ་ལས་ཁ་ན་མ་ཐོ་བར་འགྱུར་བ་བཞིན་དུ་དེ་ལ་ཡང་འགྱུར་རོ་ཞེས་སྡེ་ལྔ་ཀ་བསྐྱེད་པ་ལ་སྦྱར་ནས་གསུང་པའི་ཕྱིར། འོན་ཀྱང་བལ་ཁུར་བ་དང་ས་བོན་འཇོམས་པའི་ལྟུང་བྱེད་སོགས་གཟུགས་བསྒྱུར་བས་ལྟུང་བ་མི་རྫོགས་པ་འགའ་ཞིག་ལ་དམིགས་བསལ་དགོས་སོ། །

འོ་ན་མ་མིན་མིར་སྤྲུལ་པ་དེས་སྡོམ་པ་བླངས་ཀྱང་མི་སྐྱེ་བས་དགེ་སློང་གིས་མི་མ་ཡིན་དུ་སྤྲུལ་པའི་ཚེ་སྡོམ་པ་འཇིག་ཅིང་དེའི་དབང་གིས་ལྟུང་བ་ཡང་མེད་དམ་སྙམ་ན་ཞེས་པའམ། ཡང་གཟུགས་མ་བསྒྱུར་བ་ལ་ལྟུང་བ་རྫོགས་མོད་བསྒྱུར་བ་ལ་ཅིར་འགྱུར་ཞེ་ན། འགྲོ་བ་ཞེས་སོགས་སྨོས་ཏེ་དགེ་སློང་གིས་སྔགས་རྫས་སོགས་ཀྱི་མཐུས་མིའི་འགྲོ་བ་ལས་གཞན་དུ་དུད་འགྲོ་ལྟ་བུའི་རྣམ་པའམ་དབྱིབས་བསྟེན་པ་ན་བདག་ནི་དགེ་སློང་ཡིན་ནོ་སྙམ་དུ་དགེ་སློང་གི་འདུ་ཤེས་ཡོད་པ་ན། དགེ་སློང་གཞན་དུ་འདྲ་བར་ལྟུང་བ་རྫོགས་པར་བསྐྱེད་དོ། །
དེའི་ཚེ་དགེ་སློང་གི་འདུ་ཤེས་མེད་ན་ཅིར་འགྱུར་སྙམ་ན། མེད་ན་ནི་ན་སྨད་པ་ཉིད་དོ་ཞེས་ཏེ་དགེ་སློང་གིས་སྔགས་རྫས་སོགས་ཀྱིས་དུད་འགྲོར་བསྒྱུར་བའི་ཚེ་བདག་ནི་དགེ་སློང་ངོ་སྙམ་པའི་འདུ་ཤེས་མེད་ཅིང་དུད་འགྲོ་དེ་ཉིད་དུ་འདུ་ཤེས་ན་ན་སྨད་པ་ཉིད་དོ་སྔར་གི་སྦྱོར་ལྟུང་ཙམ་དུ་འགྱུར་གྱི། མཐར་ཐུག་གི་ལྟུང་བ་མེད་དེ་དེའི་ཚེ་ཤེས་པ་རང་བཞིན་མི་གནས་པར་སོང་བའི་ཕྱིར་རོ། །
གསུམ་པ་ཚིགས་ཀྱི་ཡན་ལག་ཞར་བྱུང་དང་བཅས་པ་ལ་གཉིས་ཀྱི། དང་པོ་སྤྱི་དོན་ལ་གཉིས་སྟེ། གཙོ་བོ་མ་ཡིན་པའི་དོན་དང་། གཙོ་བོའི་དོན་ནོ། །
དང་པོ་ལ། སྡོམ་གསུམ་རིམ་གྱིས་མནོས་པའི་དགེ་སློང་དེ་ལ་སྡོམ་པ་གསུམ་ཇི་ལྟར་ལྡན་པའི་ཚུལ་དང་། དེས་ལྟུང་བ་ཇི་ལྟར་བསྐྱེད་པའི་ཚུལ་གཉིས་ལས། དང་པོ་ནི། ཁ་ཅིག་སྡོམ་པ་སྤོང་སེམས་ཡིན་པས་སྡོམ་པ་གཞན་གཉིས་བག་ལ་ཞ་བའི་ཚུལ་དུ་ལྡན་ཞེས་ཟེར་བ་མི་འཐད་དེ། བསྟན་བཅོས་འདིའི་ལུགས་ཀྱི་སྡོམ་པ་གཟུགས་ཅན་དུ་ཁས་ལེན་དགོས་པའི་ཕྱིར་ཏེ། མཛོད་དུ། དང་པོའི་རྣམ་རིག་རྣམ་རིག་མིན། ཞེས་དང་། རྣམ་རིག་མིན་རྣམ་གསུམ་ཞེས་བྱ། །
ཞེས་དང་། བམ་ལྔ་ལས་དགེ་སློང་གི་སྡོམ་པ་རིག་བྱེད་མ་ཡིན་པའི་གཟུགས་སུ་གསུངས་པའི་ཕྱིར། རང་ལུགས་ནི། སྡོམ་པ་གཟུགས་ཅན་ཡིན་པས་དེའི་རྒྱུད་ལ་སྡོམ་གསུམ་ངོ་བོ་ཐ་དད་དུ་ཡོད་དེ། མཛོད་དུ། ཐ་དད་དེ་དག་འགལ་བ་མེད། །
ཅེས་གསུངས་པའི་ཕྱིར། དཔེར་ན་དགེ་སློང་གི་སྤོང་བདུན་ངོ་བོ་ཐ་དད་དུ་གནས་པ་བཞིན་ནོ། །
གཉིས་པ་དེས་ལྟུང་བ་ཇི་ལྟར་བསྐྱེད་པའི་ཚུལ་ལ་ཁ་ཅིག་སྡོམ་གསུམ་རིམ་གྱིས་མནོས་པའི་དགེ་སློང་དེས་མི་གསད་ན་དགེ་སློང་གི་བསླབ་པ་དང་འགལ་བའི་ཆ་ནས་ཕམ་པ། དགེ་ཚུལ་གྱི་བསླབ་པ་དང་འགལ་བའི་ཆ་ནས་ཕམ་འདྲའི་ཉེས་བྱས། དགེ་བསྙེན་གྱི་བསླབ་པ་དང་འགལ་བའི་ཆ་ནས་བསོད་ནམས་མ་ཡིན་པ་དང་གསུམ་བསྐྱེད་ཅིང་། དགེ་ཚུལ་གྱི་རྟེན་ལ་མི་གསོད་པའི་སྦྱོར་བ་བྱས་ནས་དགེ་སློང་གི་དུས་དུ་མཐར་ཐུག་གྲུབ་ན་དགེ་ཚུལ་གྱི་སྡོམ་པ་དང་འགལ་བའི་ཕམ་འདྲའི་ཉེས་བྱས་དང་། དགེ་སློང་གི་སྡོམ་པ་དང་འགལ་བའི་སྦོམ་པོ་གཉིས་འབྱུང་ཞེས་ཟེར་བ་ལ། གཞན་དག་ན་རེ་དེ་ལ་ཕམ་པ་སོགས་གསུམ་བསྐྱེད་པ་མི་འཐད་དེ། དེ་ལྟར་བསྐྱེད་པའི་བཅས་པ་མ་མཛད་པའི་ཕྱིར་ཏེ། དེ་འདྲའི་བཅས་པ་མཛད་པ་ལ་དགོས་པ་མེད་པའི་ཕྱིར་ཏེ། མི་བསད་པས་ཕམ་པ་བསྐྱེད་པའི་བཅས་པ་མཛད་པས་ཉེས་སྤྱོད་ལས་བཟློག་མི་ནུས་ན་ཕམ་འདྲའི་ཉེས་བྱས་དང་བསོད་ནམས་མ་ཡིན་པར་འགྱུར་ཞེས་བཅས་པས་བཟློག་མི་ནུས་པའི་ཕྱིར། གཞན་ཡང་། ཕམ་པ་འཆབ་མེད་བྱུང་བའི་དགེ་སློང་དེས། ཕམ་པ་འཆབ་མེད་འདག་ཕྱིར་དུ་བསླབ་པ་སྤྱོད་པ་ལས་ལོགས་སུ་ཕམ་འདྲའི་ཉེས་བྱས་འཆབ་མེད་འདག་ཕྱིར་དུ་ཡང་བསླབ་པ་སྤྱོད་དགོས་པར་ཐལ། དེ་ལ་ཕམ་པ་འཆབ་མེད་དང་ཕམ་འདྲའི་ཉེས་བྱས་འཆབ་མེད་གཉིས་ཀ་བྱུང་བའི་ཕྱིར། རྟགས་ཁས། ཁྱབ་སྟེ། མིང་དང་རིགས་དང་ལྡན་པར་བརྗོད་ན་ལྟུང་བ་ལས་སོ། །

ཞེས་གསུངས་པའི་ཕྱིར། འདོད་ན་ཕམ་པའི་བསླབ་པ་སྤྱོད་པའི་ཆ་ནས་དགེ་སློང་རྣམས་ཀྱི་གྲལ་ཞབས་སུ་འཁོད་པར་བྱ་བ་དང་། ཕམ་འདྲའི་ཉེས་བྱས་ཀྱི་བསླབ་པ་སྤྱོད་པའི་ཆ་ནས་དགེ་ཚུལ་རྣམས་ཀྱི་གྲལ་ཞབས་སུ་འཁོད་རིགས་པར་འགྱུར་རོ། །
གཞན་ཡང་། དགེ་ཚུལ་གྱི་དུས་སུ་མི་གསོད་པའི་སྦྱོར་བ་བྱས་ནས་དགེ་སློང་གི་དུས་སུ་མཐར་ཐུག་གྲུབ་པའི་དགེ་སློང་དེ་རྣམ་དག་ཡིན་ནམ་མ་ཡིན། དང་པོ་ལྟར་ན་མ་ཡིན་པར་ཐལ། རྩ་ལྟུང་བྱུང་བའི་ཕྱིར། ཕྱི་མ་ལྟར་ན་ཕམ་པ་བྱུང་བར་ཐལ། རྩ་ལྟུང་བྱུང་བའི་ཆ་ནས་དགེ་སློང་རྣམ་དག་མ་ཡིན་པའི་ཕྱིར། ཕམ་པ་མ་བྱུང་བ་དགོས་མེད་དུ་ཐལ། །
དགེ་སློང་རྣམ་དག་མིན་པའི་ཕྱིར། ཞེས་ཟེར་བ་ལ་ལན་རིམ་པ་བཞིན། དགེ་སློང་གིས་མི་བསད་པས་ཕམ་པ་དང་། ཉེས་བྱས་དང་། སྦོམ་པོ་གསུམ་བསྐྱེད་པའི་བཅས་པ་གསུམ་མཛད་པ་དོན་མེད་པར་ཐལ། མི་བསད་པའི་ཕམ་པར་འགྱུར་བའི་བཅས་པ་མཛད་པས་ཉེས་སྤྱོད་ལས་བཟློག་མ་ནུས་ན་སྦོམ་པོ་དང་ཉེས་བྱས་ཀྱི་བཅས་པ་མཛད་པས་བཟློག་མི་ནུས་པར་མཚུངས་པའི་ཕྱིར། གཞན་ཡང་། དགེ་སློང་གིས་དེ་བཞིན་གཤེགས་པ་ལ་ངན་སེམས་ཀྱི་ཁྲག་ཕྱུང་བས་སྦོམ་པོར་འགྱུར་བའི་བཅས་པ་དོན་མེད་པར་ཐལ། མཚམས་མེད་དུ་འགྱུར་བར་བསྟན་པས་བཟློག་མ་ནུས་ན། སྦོམ་པོའི་བཅས་པ་མཛད་པས་བཟློག་མི་ནུས་པའི་ཕྱིར། གཞན་ཡང་། སྡོམ་གསུམ་རིམ་གྱིས་མནོས་པའི་དགེ་སློང་དེས་དགེ་སློང་གི་བསླབ་པའི་གནས་རྣམས་ལས་མི་འདའ་བར་བྱའོ་སྙམ་པའི་བསྲུང་སེམས་ལས་ལོགས་སུ་དགེ་ཚུལ་གྱི་བསླབ་པ་བསྲུང་སེམས་བསྟེན་དགོས་པར་ཐལ། དེས་སྡོམ་པ་གསུམ་ཆར་བསྲུང་དགོས་པའི་ཕྱིར། ཁྱབ་པ་ཁས། འདོད་ན་དེ་དགེ་ཚུལ་གྱི་སྡོམ་པ་བསྲུང་བའི་ཆ་ནས་དགེ་ཚུལ་གྱི་བསླབ་གྲལ་དང་། དགེ་སློང་གི་སྡོམ་པ་བསྲུང་བའི་ཆ་ནས་དགེ་སློང་གི་བསླབ་གྲལ་དུ་འཇོག་རིགས་པར་ཐལ་ལོ། །
ཡང་ཁྱེད་ལྟར་ན། ཕམ་འདྲའི་ཉེས་བྱས་འཆབ་མེད་བྱུང་བའི་དགེ་ཚུལ་བསྙེན་པར་རྫོགས་པའི་དགེ་སློང་དེ་རྣམ་དག་ཡིན་ནམ་མ་ཡིན་དྲིས་ན་སྔར་གྱི་སྐྱོན་དེ་ཁྱེད་ལ་ཡང་མཚུངས་སོ། །
དེས་ན་རང་ལུགས་ནི། དེས་རྒྱུད་ལ་སྡོམ་པ་གསུམ་ཀ་མངོན་གྱུར་དུ་ཡོད་ཀྱང་འོག་མ་གཉིས་ཀྱི་ཕྱེད་པ་བག་ལ་ཞ་བའི་ཚུལ་དུ་གནས་ཏེ། ཉི་མ་དང་ཟླ་བའི་འོད་བཞིན་ནོ། །
དེས་ན་དགེ་སློང་གིས་མི་བསད་པའི་ཚེ་ཕམ་པ་ཁོ་ན་བསྐྱེད་ཀྱི། ཕམ་འདྲའི་ཉེས་བྱས་དང་། བསོད་ནམས་མ་ཡིན་པ་ནི་མི་བསྐྱེད་དོ། །
གཉིས་པ་གཙོ་བོའི་དོན་བཤད་པ་ལ་ལྔ་སྟེ། ཁྱབ་པ། ངོ་བོ། སེལ་བ། ཅིར་འགྱུར། རྒྱུ་མཚན་ནོ། །
དང་པོ་ནི། ཁ་ཅིག་ལྟུང་བ་རྒྱུན་ལྡན་རྣམས་ལ་ཁྱབ་པ་ཡིན་གྱི། རེག་པའི་ལྷག་མ་ལྟ་བུ་རྒྱུན་དང་མི་ལྡན་པ་རྣམས་ལ་ཁྱབ་པ་མ་ཡིན་ཏེ། དེ་ལ་ཚིག་ཐ་དད་ཀྱི་སེལ་བ་མེད་པའི་ཕྱིར། ཚིགས་འཕོ་བ་ལ་ཡུན་རིང་དུ་འགོར་ཞིང་རེག་པའི་ལྷག་མ་ལྟ་བུ་ལ་མེད་མི་རུང་གི་སྦྱོར་བ་བྱས་ནས་མཐར་ཐུག་གྲུབ་པ་ཆེས་མྱུར་བའི་ཕྱིར་ཞེས་ཟེར་བ་ལ། གཞན་དག་ན་རེ་དེ་ལ་ཚིགས་ཐ་དད་ཀྱི་སེལ་བ་མེད་པ་མི་འཐད་དེ། བརྗོད་པ་གསུམ་པ་རྫོགས་པ་དང་རེག་པ་ཉམས་སུ་མྱོང་བ་དུས་མཉམ་པ་སྲིད་པའི་ཕྱིར་དང་། ཚིགས་མར་འཕོ་བ་ལ་ཚིགས་ཐ་དད་ཀྱི་སེལ་བ་ཡོད་དེ། བསླབ་པ་ཕུལ་བ་དང་རེག་པ་མྱོང་བ་དུས་མཉམ་པ་ཡོད་པའི་ཕྱིར་ཏེ། བསླབ་པ་ཕུལ་བའི་དོན་གོ་བ་དང་རེག་པ་མྱོང་བ་དུས་མཉམ་པ་སྲིད་པའི་ཕྱིར་ཟེར་བ་ལ། ཁ་ཅིག་རེག་པའི་དུས་སུ་རེག་པ་སྤོང་འདོད་ཡོད་དམ་མེད། ཡོད་ན་ཚིགས་ཕྱི་མ་ལ་སྦོམ་པོར་འགྱུར་བ་འགལ། མེད་ན་ཡན་ལག་ངེས་པའི་བར་ཆད་ཡོད་པས་སྡོམ་པ་མི་སྐྱེའོ་ཞེས་ཟེར་རོ། །

རང་ལུགས་ལ་བརྗོད་པ་གསུམ་པ་རྫོགས་ཁ་མར་རེག་པ་མྱོང་བའི་དུས་སུ་ཆགས་སེམས་དྲག་པོ་སྐྱེས་ན་སྡོམ་པ་མི་སྐྱེ་སྟེ། སྒྲེན་མོ་དང་། འཁྲུགས་པ་དང་། མཚན་དུག་མ་དག་ལ་ཡང་མི་སྐྱེ་ཞེས་གསུངས་པའི་ཕྱིར། ཕྲན་ཚེགས་འགྲེལ་དུ་གཅུང་མཛེས་དགའ་ལ་སྡོམ་པ་སྐྱེས་པ་དང་། ཆགས་སེམས་ཀྱིས་འཁྲུགས་པ་ལ་སྡོམ་པ་མི་སྐྱེ་བར་བཤད་པའི་འགལ་སྤོང་དང་བཅས་པ་གསུངས་པའི་ཕྱིར། ཁྱབ་པའི་དོན་ཡང་ལྟུང་བ་རྒྱུན་དང་ལྡན་མི་ལྡན་མཐའ་དག་ལ་ཁྱབ་པ་ཡིན་ཏེ། དངོས་གཞིའི་ལྟུང་བ་བསྐྱེད་པ་ལ་ཚིག་གཅིག་པ་ཡན་ལག་ཏུ་དགོས་པའི་ཕྱིར། གཉིས་པ་ངོ་བོ་ནི། སྡོམ་པའི་ཚིག་གཅིག་གི་སྟེང་དུ་མེད་མི་རུང་གི་སྦྱོར་བ་བྱས་ནས་མཐར་ཐུག་གྲུབ་པ་ནི་ངོ་བོ་ཡིན་ནོ། །
གསུམ་པ་སེལ་བ་ལ། ཁ་ཅིག་འདིར་ཚིགས་ཀྱི་སེལ་བ་མི་འཐད་དེ། ལྟུང་བ་བསྐྱེད་པ་ལ་ཚིག་གཅིག་པ་ཡན་ལག་ཏུ་མི་དགོས་པའི་ཕྱིར་ཏེ། ལུང་ཞུ་བ་ལས་ཕམ་པ་དང་པོ་གསུམ་དང་འབྱིན་པ། འཁྲིག་ཚིག་བསྙེན་བཀུར་བསྔགས་པ་སྨྱན། ཁ་མ་བསྒྱུར་བའི་གོས་གྱོན་པའི་ལྟུང་བྱེད་སོགས་ལ་ཚིགས་སྔ་མ་ལ་སྦྱོར་བ་བྱས་ནས་ཕྱི་མ་ལ་མཐར་ཐུག་གྲུབ་པ་ཡོད་པར་གསུང་བའི་ཕྱིར། ཡང་དགེ་ཚུལ་གྱི་རྟེན་ལ་མི་གསོད་པའི་སྦྱོར་བ་བྱས་ནས་དགེ་སློང་གི་རྟེན་ལ་མཐར་ཐུག་གྲུབ་པ་ན་ཕམ་པར་འགྱུར་བ་ཡིན་ཏེ། ཕམ་པ་དང་ཕམ་འདྲའི་ཉེས་བྱས་གཉིས་མིང་ཐ་དད་མ་གཏོགས་བྱེད་ལས་གཅིག་པས་ལྟུང་བ་མཉམ་པའི་ཕྱིར་བྱེད་པ་གཅིག་སྟེ་བསླབ་པ་སྤྱད་པའི་སྒོ་ནས་ཕྱིར་བཅོས་བྱ་དགོས་པར་མཚུངས། སྡོམ་པ་ཕྱིས་བླངས་ཀྱང་མི་སྐྱེ་བར་མཚུངས་པའི་ཕྱིར་ཞེས་ཟེར། འོ་ན་ས་རྐོ་བའི་ལྟུང་བྱེད་དང་ས་ཉམས་པ་བསྐོས་པའི་ཉེས་བྱས་གཉིས་བྱེད་པ་གཅིག་ལས་ལྟུང་བ་མཉམ་པར་ཐལ། དེ་གཉིས་ཆོས་བརྒྱད་ལ་ཕྱིར་བཅོས་བྱེད་དགོས་པར་མཚུངས། ལས་ལམ་ལ་སྒྲིབ་པར་མཚུངས་པའི་ཕྱིར་ཏེ། གལ་ཏེ་ལྟུང་བྱེད་དང་ཉེས་བྱས་གཉིས་མིང་རིགས་ཐ་དད་པས་མི་མཚུངས་སོ་ཞེ་ན། ཕམ་པ་དང་ཕམ་འདྲའི་ཉེས་བྱས་ཀྱང་མིང་རིགས་ཐ་དད་པ་མིན་ནམ། གཞན་ཡང་། དགེ་སློང་གི་རྟེན་ལ་མི་གསོད་པའི་སྦྱོར་བ་བྱས་ནས། དགེ་སློང་གི་བསླབ་རྒྱུན་གཞན་ལ་མཐར་ཐུག་གྲུབ་པ་ལ་ཕམ་པར་འགྱུར་བར་ཐལ། དགེ་ཚུལ་གྱི་རྟེན་ལ་མི་གསོད་པའི་སྦྱོར་བ་བྱས་ནས་སྦྱོར་བ་དེའི་དབང་ཙམ་གྱིས་དགེ་སློང་གི་རྟེན་ལ་མཐར་ཐུག་གྲུབ་པ་ན་ཕམ་པར་འགྱུར་བའི་ཕྱིར། རྟགས་ཁས། འདོད་ན། ཉེས་པ་དེ་མེད་པ་ལ་འོང་བ་ནི་ཐ་དད་ཅེས་གསུང་པ་དང་འགལ་ལོ། །
གཞན་ཡང་། ལུང་དུ་བསྙེན་པར་མ་རྫོགས་པས་རྐུ་བ་ལ་སྦྱོར་ཞིང་བསྙེན་པར་རྫོགས་པའི་ཕྱིར་རྐུ་བར་བྱེད་ན་སྦོམ་པོར་འགྱུར་རོ། །
ཞེས་གསུང་པ་མི་འཐད་པར་ཐལ། དེ་ལ་ཚིགས་ཀྱི་སེལ་བ་མེད་པའི་ཕྱིར། རྟགས་ཁས། ལུང་ཞུ་བར་ཕམ་པ་དང་པོ་གསུམ་སོགས་ཚིགས་སྔ་མ་ལ་སྦྱོར་བ་བྱས་ནས་ཕྱི་མ་ལ་མཐར་ཐུག་གྲུབ་པ་གསུངས་པས་མི་གནོད་དེ། དེ་ནི་ཚིག་སྔ་མ་ལ་རང་གི་སྦྱོར་བ་ཡོད་ཅིང་ཕྱི་མ་ལ་མེད་མི་རུང་གི་ཉེ་སྦྱོར་ཡོད་པ་ལ་དགོས་པས་སོ། །
ཁ་ཅིག་འདིའི་སེལ་བ་ནི་འདུན་པ་ལོག་པའི་སེལ་བ་ཡིན་ཏེ། བསྙེན་པར་རྫོགས་འདོད་བུད་མེད་ལ་རེག་པའི་ཚེ་རེག་པ་སྤོང་བའི་སེམས་ཡོད་དམ་མེད། མེད་ན་ཡན་ལག་མེད་པའི་བར་ཆད་དུ་འགྱུར་བས་སྡོམ་པའི་ཚིགས་འཕོ་བ་མི་འཐད་པས་ཚིགས་ཀྱི་སེལ་བར་མི་འགྱུར་ཞིང་། ཡོད་ན་འདུན་པ་ལོག་པའི་སེལ་བ་འགྱུར་གྱི། ཚིགས་ཀྱི་སེལ་བར་བྱེད་པ་མི་འཐད་དོ་ཞེ་ན། སྤྱིར་སྤང་བྱ་སྤོང་སེམས་སྐྱེས་པ་ཙམ་གྱིས་ཉེས་སྤྱོད་ཀྱི་བྱ་བ་ལ་ཞུགས་པའི་འདུན་པ་ལོག་པ་མ་ཡིན་ཏེ། མཛོད་འགྲེལ་ལས་ལས་ཀྱི་ལམ་གྱི་སྦྱོར་བ་བྱས་ནས་འཕགས་ལམ་སྐྱེས་ན་ལས་ཀྱི་ལམ་དུ་མི་འགྱུར་ཏེ། རྟེན་འགལ་བའི་ཕྱིར་ཞེས་གསུངས་པས་དེའི་ཤུགས་ལ་དུད་འགྲོ་གསོད་པའི་སྦྱོར་བ་བྱས་པའི་ཚོགས་སྦྱོར་བ་ལྟ་བུའི་རྒྱུད་ལ་དུད་འགྲོ་བསད་པའི་ལས་ལམ་སྐྱེ་བར་བསྟན་པའི་ཕྱིར། སྤང་བྱ་རེ་རེ་ནས་སྤོང་སེམས་རེ་རེ་དགོས་ན། འོ་ན་ད་ལྟ་སྡོམ་པ་སྐྱེ་བ་མི་སྲིད་པར་ཐལ། སྤང་བྱ་མཐའ་ཡས་པའི་ཕྱིར། རང་ལུགས་འདིའི་སེལ་བ་ནི་ཚིགས་ཀྱི་སེལ་བ་ཡིན་ནོ། །

བཞི་པ་ཅིར་འགྱུར་ལ། ལྟུང་བ་སྡེ་བཞི་ལ་སྦྱོར་བ་འཕེན་པས་འགྲུབ་ལ། མཐར་ཐུག་འཕེན་པས་མི་འགྲུབ་པ། མཐར་ཐུག་འཕེན་པས་འགྲུབ་ལ། སྦྱོར་བ་འཕེན་པས་མི་འགྲུབ་པ། གཉིས་ཀ་འཕེན་པས་མི་འགྲུབ་པ། གཉིས་ཀ་འཕེན་པས་འགྲུབ་པ་དང་མུ་བཞི་སྟེ། དང་པོ་ནི། སློང་བ་དང་སློང་རིགས་གྱི་སྤང་བ་ལྟ་བུའོ། །
གཉིས་པ་ནི། ཁང་པ་དང་ཁང་ཆེན་གྱི་ལྷག་མ་དང་སྟན་བྱེད་པའི་སྤང་བ་ལྟ་བུའོ། །
གསུམ་པ་ནི། འབྱིན་པའི་ལྷག་མ་དང་ཉན་རྣ་ལས་གྱུར་པའི་ལྟུང་བྱེད་ལྟ་བུའོ། །
བཞི་པ་ནི་སྲོག་གཅོད་པའི་ཕམ་པ་ལྟ་བུའོ། །
འོ་ན་དེ་དག་གི་དོན་གང་ཞེ་ན། ལྟུང་བ་དེའི་མཐར་ཐུག་གི་སྔ་ལོགས་དེ་མ་ཐག་དེར་མེད་མི་རུང་གི་སྦྱོར་བ་མི་དགོས་པར་ལྟུང་བ་བསྐྱེད་པ་ནི་སྦྱོར་བ་འཕེན་པས་འགྲུབ་པ་ཡིན་ལ། སྔ་ལོགས་དེ་མ་ཐག་དེར་ངེས་པར་མེད་མི་རུང་གི་སྦྱོར་བ་དགོས་པ་ནི་སྦྱོར་བ་འཕེན་པས་མི་འགྲུབ་པ་དང་། མཐར་ཐུག་འགྲུབ་པ་རང་ཉིད་ཀྱིས་ཤེས་པ་ལ་མ་ལྟོས་པར་གཞན་ལ་གྲུབ་པས་ལྟུང་བ་བསྐྱེད་པ་ནི་མཐར་ཐུག་འཕེན་པས་འགྲུབ་པ་དང་། མཐར་ཐུག་གྲུབ་པ་རང་ཉིད་ཀྱིས་ངེས་པར་ཤེས་དགོས་པ་ནི་མཐར་ཐུག་འཕེན་པས་མི་འགྲུབ་པའོ། །
དེ་ལྟར་བཞི་ཡོད་པ་ལས་ཁ་ཅིག་སྦྱོར་མཐར་གཉིས་ཀ་འཕེན་པས་མི་འགྲུབ་པར་མི་ཚངས་སྤྱོད་སོགས་དང་། མཐར་ཐུག་འཕེན་པས་འགྲུབ་ལ་སྦྱོར་བ་འཕེན་པས་མི་འགྲུབ་པ་ཁང་པ་ཁང་ཆེན་སོགས་ལ་ལྟུང་བ་ན་སྨད་དུ་འགྱུར་ཏེ། ཚིགས་ཕྱི་མ་ལ་སྦྱོར་བ་མེད་ཀྱང་ལུས་ངག་གི་བྱེད་པ་ཡོད་པའི་ཕྱིར། སྦྱོར་བ་འཕེན་པས་འགྲུབ་ལ་མཐར་ཐུག་འཕེན་པས་མི་འགྲུབ་པ་སློང་དང་སློང་རིགས་སོགས་ཀྱི་སྤང་པ་ལ་བསྡམ་བྱའི་ཉེས་བྱས་ཙམ་དུ་འགྱུར་ཏེ། ལུས་ངག་གི་བྱེད་པ་མེད་པར་ཡིད་ཉེས་སྤྱོད་ལ་ཞུགས་པ་ཙམ་ཡོད་པའི་ཕྱིར། ཁྱབ་སྟེ། སུམ་བརྒྱ་པར། སེམས་བསྐྱེད་པ་ནི་བསྡམ་བྱ། །
ཞེས་གསུངས་པའི་ཕྱིར། སྦྱོར་མཐར་གཉིས་ཀ་འཕེན་པས་འགྲུབ་པ་སྲོག་གཅོད་ལྟ་བུ་ལ་ལྟུང་བ་གཏན་མེད་དུ་འགྱུར་ཏེ། བསྙེན་པར་རྫོགས་པའི་ཚེ་ལུས་ངག་གི་བྱེད་པ་དང་བསམ་པ་གང་ཡང་མེད་པའི་ཕྱིར་ཞེས་ཟེར་རོ། །
བསྡམ་བྱའི་ཉེས་བྱས་སུ་འགྱུར་བ་དང་ལྟུང་མེད་དུ་འགྱུར་བ་མི་འཐད་དེ། སྦྱོར་མཐར་གཉིས་ཀ་འཕེན་པས་འགྲུབ་པ་མ་བྱིན་ལེན་ལྟ་བུའི་དབང་དུ་བྱས་ནས་བསྙེན་པར་མ་རྫོགས་པས་རྐུ་བ་ལ་སྦྱོར་ཞིང་བསྙེན་པར་རྫོགས་པར་བྱ་བའི་ཕྱིར་རྐུ་བར་བྱེད་ན་སྦོམ་པོར་འགྱུར་རོ་ཞེས་གསུངས་པའི་ཕྱིར། ཁོ་ན་རེ་བསྡམ་བྱའི་ཉེས་བྱས་སུ་འགྱུར་པ་ལ་དགོངས་སོ་ཞེས་ཟེར་ན། མི་འཐད་དེ་དེ་ལྟར་ཡིན་ན་སྐབས་འདིར་ལྟུང་བ་ན་སྨད་དུ་འགྱུར་བའི་ཤེས་བྱེད་དུ་ལུང་དེ་དྲངས་པ་ལ་འབྲེལ་མེད་པའི་ཕྱིར། ཁོ་ན་རེ་མ་བྱིན་ལེན་གྱི་སྦྱོར་མཐར་གཉིས་ཀ་འཕེན་པས་འགྲུབ་པ་མ་གྲུབ་སྟེ། མ་བྱིན་ལེན་གྱི་མཐར་ཐུག་འགྲུབ་པ་ཐོབ་བློ་སྐྱེ་བ་ལ་ལྟོས་པའི་ཕྱིར། ཞེས་པ་ཡང་མི་འཐད་དེ། ཁྱེད་ཀྱིས་ཐོབ་བློ་རྐུ་སེམས་སུ་ཁས་བླངས་ལ། ཊཱི་ཀ་ལས་དེའི་ཕྱིར་རམ་དེའི་རྒྱུར་བརྐུས་པ་ཡིན་གྱི། བསྙེན་པར་རྫོགས་པར་བྱེད་པའི་དུས་ན་བརྐུ་བའི་བྱ་བ་ཡང་མེད་པ་ལ་ནི་སྦྱོར་བ་སྔ་མ་དེ་ན་སྨད་པ་ཉིད་དོ་ཞེས་གསུང་པའི་ཕྱིར་རོ། །
བུ་དྲོ་་་་་་ཁ་ཅིག་སྦྱོར་བ་སྔ་མ་ན་སྨད་ཞེས་པའི་དོན་དུ་བསམས་ནས། དགེ་ཚུལ་གྱི་རྟེན་ལ་མིའི་རྫས་རིན་ཐང་ཚང་བ་རྐུ་བའི་སྦྱོར་བ་བྱས། དགེ་སློང་གི་དུས་སུ་མཐར་ཐུག་གྲུབ་པ་ན་སྔར་གྱི་སྦྱོར་བའི་ཉེས་བྱས་དེ་སྦོམ་པོར་སོང་བར་བཞེད་པ་ཡང་མི་འཐད་དེ། སྐབས་འདིའི་ལྟུང་བ་དེ་ན་སྨད་པ་མ་ཡིན་པར་ན་སྟོད་པ་ཡིན་པར་ཐལ། སྐབས་འདིའི་ན་སྨད་དེ་ཉེས་བྱས་སྦོམ་པོར་སོང་བ་ལ་བྱེད་རིགས་པའི་ཕྱིར། ལྔ་པ་རྒྱུ་མཚན་ནི། ལུང་དུ་བསྙེན་པར་མ་རྫོགས་པས་རྐུ་བ་ལ་སྦྱོར་ཞིང་། བསྙེན་པར་རྫོགས་པའི་ཕྱིར་རྐུ་བར་བྱེད་ན་སྦོམ་པོར་འགྱུར་རོ་ཞེས་གསུངས་པའི་ཕྱིར། གཉིས་པ་ཡན་ལག་གི་དོན་ནི། འོ་ན་ལུས་བསྒྱུར་བ་ལ་དེ་ལྟར་ཡིན་མོད། ཚིགས་སྔ་ཕྱི་ལ་ཇི་ལྟར་ཡིན་ཞེ་ན། ཚིགས་སྔ་མ་དགེ་ཚུལ་གྱི་རྟེན་ལ་ལྟུང་བ་འབྱུང་རུང་གི་སྦྱོར་བ་བྱས་ནས་སྦྱོར་བ་དེའི་རྐྱེན་ཙམ་གྱིས་དགེ་སློང་གི་རྟེན་ལ་མཐར་ཐུག་གྲུབ་ན་ཡང་ངོ་སྟེན་སྨད་དུ་འགྱུར་རོ། །

དཔེར་ན་དགེ་ཚུལ་ལམ་དགེ་སློབ་མའི་དུས་སུ་མི་གསོད་པའི་སྦྱོར་བ་བྱས་ནས་དེའི་རྐྱེན་ཙམ་གྱིས་དགེ་སློང་གི་དུས་སུ་མི་དེ་ཤི་ན་སྲོག་གཅོད་ཀྱི་སྦོམ་པོར་འགྱུར་བ་ལྟ་བུའོ། །
འོ་ན་དགེ་སློང་གི་རྟེན་ལ་སྦྱོར་བ་བྱས་ནས་དགེ་ཚུལ་གྱི་རྟེན་ལ་མཐར་ཐུག་གྲུབ་པ་ལ་ཅིར་འགྱུར་ཞེ་ན། ཕྱི་མ་དགེ་སློང་གི་ཚིགས་ནི་སྔ་མ་དགེ་ཚུལ་གྱི་ཚིགས་དེ་དང་ལྡན་པ་ཉིད་ཡིན་པས་དགེ་སློང་གི་རྟེན་ལ་སྦྱོར་བ་བྱས་ནས་དགེ་ཚུལ་གྱི་དུས་སུ་མཐར་ཐུག་གྲུབ་ན་མཐར་ཐུག་གི་རྟེན་དེ་ལ་བཅས་རིགས་གང་ཡོད་ཀྱི་ལྟུང་བ་རྫོགས་པར་བསྐྱེད་དོ། །
དཔེར་ན་དགེ་སློང་གི་རྟེན་ལ་མི་གསོད་པའི་སྦྱོར་བ་བྱས་ནས་བསླབ་པ་ཕུལ་ཏེ་དགེ་ཚུལ་དུ་བབས་པའི་ཚེ་མཐར་ཐུག་གྲུབ་ན་ཕམ་འདྲའི་ཉེས་བྱས་བསྐྱེད་པ་བཞིན་ནོ། །
ཞར་བྱུང་ནི་སྔར་རྣམ་འབྱེད་ཀྱི་སྐབས་སུ་ལྟུང་བ་བསྐྱེད་པའི་གཞིའི་ཡན་ལག་ཏུ་བཤད་པ་དེའམ། དེ་དང་འདྲ་བ་ལ་སྤྱད་པས་ལྟུང་བར་འགྱུར་གྱི་དེ་ལས་བཟང་བ་ལ་མི་འགྱུར་རམ་སྙམ་ན། སྲིན་བལ་ལ་སྟན་བྱས་ན་སྤང་བར་འགྱུར། ཞེས་སྔར་རྫས་བཀག་པ་དེ་བས་བཟང་བ་མོན་དར་ལ་སྟན་བྱེད་ན་ཡང་བཀག་པ་ཡང་དེ་དང་ལྡན་པ་ཉིད་ཡིན་པས་སྤང་ལྟུང་དུ་འགྱུར་རོ། །
སྲིན་བལ་དང་རིན་ཐང་འདྲ་བ་དུ་གུ་ལའི་རས་བལ་ལ་སྟན་བྱས་ན་ཡང་ངོ་སྟེ་སྤང་བར་འགྱུར་རོ། །
རྫས་བཀག་པ་ཞེས་པའི་གཞུང་ཚན་གཉིས་པོ་འདི་ལ་ཁ་ཅིག སྲིན་བལ་འབའ་ཞིག་ཆ་གཉིས་དང་། །
བལ་ཁུར་རྨེལ་དང་གསེར་དངུལ་རེག །མངོན་མཚན་ཉོ་ཚོང་བསོད་པ་སློང་། །
ཁབ་རལ་ལས་གྱུར་ཁྱབ་པ་འོ། །
ཞེས་ལྟུང་བ་བཅུ་གཅིག་ཁོ་ན་ལ་སྦྱོར་བ་མི་འཐད་དེ། བམ་ལྔ་ལས་དེས་ན་ལྟུང་བའི་ཕྱིར་ནི་རྫས་བཟང་པོ་ཡང་ངན་པ་དང་འདྲ་བས་བཟང་པོ་ལ་མི་ཚངས་པར་སྤྱོད་པ་ཡང་ངན་པ་ལ་སྤྱོད་པ་དང་འདྲ་ལ། བཟང་པོ་བརྐུས་པ་ཡང་ངན་པ་བརྐུས་པ་དང་འདྲ། རྫུན་བཟང་པོ་སྨྲས་པ་ཡང་ངན་པ་སྨྲས་པ་དང་འདྲ་བར་ལྟུང་བར་འགྱུར་བ་ལ་སོགས་པའི་ཚུལ་དུ་རིགས་པར་བྱའོ་ཞེས་དང་། འདྲ་བ་ལ་ཡང་ངོ་ཞེས་པའི་སྐབས་སུ། །
དེ་ཉིད་ལས། དེས་ན་ལྟུང་བའི་ཕྱིར་ན་རྫས་འདྲ་བ་གཅིག་བཀག་ན་དེ་དང་འདྲ་བ་གཞན་དགག་པའི་ཕྱིར་ཏེ། ལྟུང་བ་སྡེ་ལྔ་ལ་སོགས་པ་བསླབ་པའི་གཞི་ཐམས་ཅད་ལ་འདྲ་བ་གཅིག་བཀག་ན་འདྲ་བ་གཞན་བཀག་པར་འགྱུར་ཞིང་། རྫས་འདྲ་བ་གཅིག་ལས་འདས་ན་ལྟུང་བར་འགྱུར་བ་བཞིན་དུ་རྫས་འདྲ་བ་གཞན་ལས་འདས་ན་ཡང་ལྟུང་བ་དེ་ཉིད་དུ་འགྱུར་བར་ཤེས་པར་བྱའོ་ཞེས་གསུང་པའི་ཕྱིར། རང་ལུགས་ནི་ཡུལ་ཁྱད་པར་ཅན་རྙེད་དཀའ་ཞིང་འབྱུང་རིང་བས་དེ་ལ་ལྟུང་བ་རྫོགས་པར་མི་འགྱུར་རམ་ཞེ་ན། རྫས་ཞེས་པའི་གཞུང་ཚན་གཉིས་ནི་སྡེ་ལྔ་ཀ་ལ་སྦྱོར་ཏེ། རྒྱལ་པོའི་བཙུན་མོ་རིན་པོ་ཆེ་ལ་མི་ཚངས་པར་སྤྱད་ན་ཡང་ཕམ་པར་འགྱུར་བ་དང་། དེ་བཞིན་དུ་ནོར་བུ་དོན་ཞགས་བརྐུས་ན་ཡང་ཕམ་པ། མི་མཚན་དཔེས་བརྒྱན་པ་བསད་ན་ཡང་ཕམ་པ། ང་ནི་སངས་རྒྱས་ཡིན་ནོ་ཞེས་པ་ལྟ་བུའི་བརྫུན་སྨྲས་ཀྱང་ཕམ་པར་འགྱུར་བ་སོགས་ལ་སྦྱོར། ཁོ་ན་རེ་བཙུན་མོ་རིན་པོ་ཆེ་ལ་མི་ཚངས་པར་སྤྱོད་པས་ཕམ་པར་འགྱུར་བ་འདིར་བསྟན་མི་དགོས་པར་ཐལ། རྣམ་འབྱེད་ལས་བུད་མེད་ལ་མི་ཚངས་པར་སྤྱོད་པས་ཕམ་པར་འགྱུར་བ་བསྟན་ཟིན་ལ། བཙུན་མོ་རིན་པོ་ཆེ་ཡང་བུད་མེད་ལས་མ་འདས་པའི་ཕྱིར་ཞེ་ན། འོ་ན་འདུལ་བྱེད་ཀྱི་སྐབས་སུ་གསང་སྔགས་ཀྱིས་ཆུད་གསོན་པ་སྦོམ་པོར་འཆད་མི་རིགས་པར་ཐལ། གོང་དུ་རྣམ་འབྱེད་ཀྱི་སྐབས་སུ་ཆུད་གཟོན་པ་སྦོམ་པོར་བཤད་ལ། གསང་སྔགས་ཀྱིས་ཆུད་གཟོན་ཀྱང་ཆུད་གཟོན་པ་ལས་མ་འདས་པའི་ཕྱིར། འདྲ་བ་ལ་ཡང་ངོ་ཞེས་པའི་དོན་ཡང་སྒྲ་མི་སྙན་པའི་བུད་མེད་ལ་མི་ཚངས་པར་སྤྱད་ཀྱང་ཕམ་པར་འགྱུར་བ་སོགས་དང་། ལྷའི་རིན་པོ་ཆེ་ལ་རེག་ཀྱང་ལྟུང་བྱེད་དུ་འགྱུར་བ་སོགས་ལ་སྦྱོར། ལུང་ཞུ་བ་ལ་ལྷའི་རིན་པོ་ཆེ་ལ་རེག་པ་ཉེས་བྱས་སུ་བཤད་པ་ནི་ལྷའི་གནས་སུ་དུས་དྲན་མ་བྱས་པར་དེ་ལ་རེག་པའི་ཉེས་བྱས་ལ་དགོངས་པར་མངོན་ནོ། །

བཞི་པ་མཚན་གྱི་ཡན་ལག་ཞར་བྱུང་དང་བཅས་པ་ལ་གཉིས་ཏེ། སྤྱིའི་དོན་དང་། གཞུང་དོན་ནོ། །
དང་པོ་ལ་གཉིས་ཏེ། ལྟུང་བ་ཐུན་མོང་དང་ཐུན་མོང་མ་ཡིན་པའི་ཁྱད་པར་དང་། ལྟུང་བའི་དབྱེ་བའོ། །
དང་པོ་ལ་གཉིས་ལས། གཞན་ལུགས་དགག་པ་ནི། ཁ་ཅིག་དགེ་སློང་ཕ་མའི་དགེ་འདུན་གཉིས་ཀ་བསགས་ནས་བཅས་པའམ། གཅིག་ལ་བཅས་ནས་གཞན་ལ་བསྒྲགས་པ་ནི་བཅས་པ་ཐུན་མོང་བ་ཡིན་ཅིང་། དེ་ལས་འདས་པའི་ལྟུང་བ་ནི་ལྟུང་བ་ཐུན་མོང་བ་དང་། དེ་ལས་གཞན་པའི་ལྟུང་བ་རྣམས་ཐུན་མོང་མིན་པའོ་ཞེས་ཟེར་བ་མི་འཐད་དེ། གཞི་མེད་ཀྱི་སྐུར་འདེབས་དང་། བག་ཙམ་མི་གསལ་བ་དང་། དབྱེན་ལ་སོགས་པ་རྣམས་དགེ་སློང་མ་ལ་ཡང་ལོགས་སུ་བཅས་པའི་ཕྱིར། གཉིས་པ་རང་ལུགས་ནི། དགེ་སློང་ཕམ་གཉིས་ཀྱི་ཐུན་མོང་བའི་སྡོམ་གྱིས་བསྡུས་ཤིང་། དགེ་སློང་ཕ་མ་གཉིས་ལ་ལྟུང་བ་མིང་མཐུན་པ་དང་། ཆེ་ཆུང་མཐུན་པར་བཅས་པ་རྣམས་ནི་བཅས་པ་ཐུན་མོང་བ་ཡིན་ཞིང་། དེ་ལས་འདས་པའི་ལྟུང་བ་ནི་ལྟུང་བ་ཐུན་མོང་བ་ཡིན་ལ། དེ་ལས་གཞན་དུ་གྱུར་པའི་ལྟུང་བ་རྣམས་ཐུན་མོང་མ་ཡིན་པའོ། །
གཉིས་པ་ལྟུང་བའི་དབྱེ་བ་ལ་གསུམ་སྟེ། མཚན་ཉིད་ཅི་འདྲ་བའི་ལྟུང་བ་དང་། རྗེས་སུ་མཐུན་པ་མིང་ཙམ་གྱི་ལྟུང་བ་དང་། ཐུན་མོང་མ་ཡིན་པའི་ལྟུང་བའོ། །
དང་པོ་ནི། ལྟུང་བ་ཐུན་མོང་བ་ཡིན་ཞིང་ཡན་ལག་ཐུན་མོང་དུ་བཞག་པའོ། །
གཉིས་པ་ནི། ལྟུང་བ་ཐུན་མོང་མ་ཡིན་ཞིང་ཐུན་མོང་མིན་པ་གཞིའི་ཡན་ལག་མི་མཐུན་པའོ། །
དང་པོ་ལ་གསུམ་སྟེ། དབྱེ་བ། མཚན་གྱུར་ན་ཅིར་འགྱུར་བ། རྒྱུ་མཚན་ནོ། །
དང་པོ་ལ་དགག་གཞག་གཉིས་ལས། དང་པོ་ནི། ཁ་ཅིག་ཕམ་པ་བཞི་དང་སྨྱན་ལ་སོགས་པ་ལྔ་བཅུ་རྩ་ལྔར་བཞེད། ཁ་ཅིག་དེའི་སྟེང་དུ་སྦེད་པའི་ལྟུང་བྱེད་དང་མ་གུས་པའི་ཕྱོགས་གཅིག་བསྣན་ནས་ལྔ་བཅུ་རྩ་བདུན་དུ་བཞེད་དེ། དེ་ཡང་། ཕམ་པ་བཞི་དང་སྨྱན་དང་གཞི་མེད་དང་། །
བག་ཙམ་འཆང་བ་དང་ནི་འཇོག་པ་དང་། །
སློང་ལ་སོགས་པ་ལྔ་དང་གསེར་དངུལ་དང་། །
མངོན་མཚན་ཉོ་ཚོང་ལྷུང་བཟེད་ཚོང་སྤོགས་གསུམ། །
བརྫུན་དང་འདོན་དང་མི་ཆོས་བདེན་སྨྲ་དང་། །
ས་བོན་འདེབས་དང་རིམ་གཉིས་ཕྱོགས་གཅིག་དང་། །
འདུག་གནས་ལ་སོགས་གསུམ་དང་དུས་མིན་ཟས། །
བྱིན་ལེན་མ་བྱས་སྲོག་ཆགས་བཅས་སྤྱོད་དང་། །
གཅེར་བུ་དམག་གསུམ་མེ་རེག་མ་རྫོགས་དང་། །
ཁ་མ་བསྒྱུར་དང་ལོངས་པ་ཁྲུས་བྱེད་དང་། །
དུད་འགྲོ་རྩེ་དང་སྦེད་དང་གཞི་མེད་དང་། །
རྐུན་མ་བསྐོ་དང་མགྲོན་གཉེར་རིང་འདུག་དང་། །
མ་གུས་ཕྱོགས་གཅིག་ཆང་དང་དུས་མིན་འགྲོ། །
ཕྱི་དྲོ་གྲོང་རྒྱུ་རྒྱལ་པོའི་ཕོ་བྲང་འཇུག །ཁབ་རལ་གདིང་དང་གཡན་པ་བདེ་གཤེགས་གོས། །
ཞེས་པའི་སྡོམ་མཛད་དོ། །
མ་གུས་ཕྱོགས་གཅིག་འདྲེན་པ་མི་རིགས་ཏེ། དེ་ལྟར་ན་སྐྲོད་པའི་ཕྱོགས་གཅིག་དང་ཉི་ཤུ་མ་ལོན་པར་བསྙེན་པར་རྫོགས་པར་བྱེད་པའི་ལྟུང་བྱེད་ཀྱི་ཕྱོགས་གཅིག་ཀྱང་རྗེས་སུ་མཐུན་པའི་མིང་ཙམ་དུ་འདྲེན་རིགས་པར་འགྱུར་རོ། །
དེའི་དམིགས་བསལ་ལ་ཁ་ཅིག་དགེ་སློང་གི་ཕོའི་དབང་པོས་རེག་པ་མྱོང་བ་དང་། དགེ་སློང་མས་ཟག་བྱེད་ཀྱིས་རེག་པ་མྱོང་བ་གཉིས་མཚན་ཉིད་ཅི་འདྲ་བ་མ་ཡིན་ཞིང་། དགེ་སློང་གིས་དགེ་སློང་ཉམས་པ་ལ་སྐུར་བ་བཏབ་པའི་ལྷག་མ་དེ་མཚན་ཉིད་ཅི་འདྲ་བ་མ་ཡིན་ཏེ། ལྷག་མེད་རྒྱུད་ལྡན་གྱི་དགེ་སློང་དེ་དགེ་སློང་མར་མཚན་གྱུར་པ་ན་སྦོམ་པོར་འགྱུར་བའི་ཕྱིར་ཞེས་ཟེར་བ་མི་འཐད་དེ། དགེ་སློང་མས་དགེ་སློང་ཉམས་པ་ལ་ཕམ་པས་སྐུར་བ་བཏབ་པ་ལ་ལྷག་མར་མི་འགྱུར་བའི་ཤེས་བྱེད་མེད་པའི་ཕྱིར། གཉིས་པ་རང་ལུགས་ནི། མ་གུས་པའི་ཕྱོགས་གཅིག་མ་གཏོགས་པའི་ལྔ་བཅུ་རྩ་དྲུག་ཏུ་དབྱེ་ཞིང་། སྦོད་པའི་ལྟུང་བྱེད་འདྲེན་རིགས་ཏེ། རབ་ཏུ་བྱུང་བའི་སྡེ་ལྔའི་ཡོ་བྱད་གང་ཡང་རུང་བ་སྦས་པ་ལས་དགེ་སློང་དང་དགེ་སློང་མ་ལ་ལྟུང་བྱེད་དུ་བསྟན་པའི་ཕྱིར། དམིགས་བསལ་ནི། དགེ་སློང་གི་ལྷུང་བཟེད་ཕུལ་དགུ་ཤོང་བ་ལས་ལྷག་པ་བཙལ་བའི་སྤང་ལྟུང་དེ་མཚན་ཉིད་ཅི་འདྲ་བ་མ་ཡིན་ཏེ། དེ་རྒྱུད་ལྡན་གྱི་དགེ་སློང་དགེ་སློང་མར་མཚན་གྱུར་པ་ན་ཉེས་བྱས་སུ་འགྱུར་བའི་ཕྱིར། དགེ་སློང་མས་ལྷུང་བཟེད་ཕུལ་དགུ་ཤོང་པ་ལས་ཆུང་བ་བཙལ་བའི་སྤང་བ་དེ་ཡང་མཚན་ཉིད་ཅི་འདྲ་བ་མ་ཡིན་ཏེ། དེ་རྒྱུད་ལྡན་གྱི་དགེ་སློང་མ་དགེ་སློང་དུ་མཚན་གྱུར་པ་ན་ཉེས་བྱས་སུ་འགྱུར་བའི་ཕྱིར། གཉིས་པ་མཚན་གྱུར་ན་ཅིར་འགྱུར་བ་ནི། མཚན་ཉིད་ཅི་འདྲ་བའི་ལྟུང་བའི་སྦྱོར་བ་བྱེད་བཞིན་པ་མཚན་གྱུར་ན་ལྟུང་བ་དེ་ཉིད་དུ་འགྱུར་ཞིང་། དེ་རྒྱུད་ལྡན་མཚན་གྱུར་ན་ཡང་སོ་ན་གནས་སོ། །

གསུམ་པ་རྒྱུ་མཚན་ནི། དེ་ལྟར་འགྱུར་ཏེ་དགག་བྱ་དང་བཅས་པ་མཚུངས་ཤིང་། ཡན་ལག་ཐུན་མོང་དུ་ཚང་བ་མཚུངས་པའི་ཕྱིར། གསུམ་པ་ཐུན་མོང་མ་ཡིན་པའི་ལྟུང་བ་ལ། ཤ་སླ་་་་་་ཁ་ཅིག་ཐུན་མོང་མ་ཡིན་པའི་ལྟུང་བ་བསྐྱེད་པ་ལ། མཚན་དེ་ཉིད་ལ་སྦྱོར་བ་བྱས་ནས་མཚན་དེ་ཉིད་ལ་མཐར་ཐུག་གྲུབ་པ་དགོས་པས་ཐུན་མོང་མིན་པའི་ལྟུང་བའི་སྦྱོར་བ་བྱེད་བཞིན་པ་མཚན་གྱུར་པ་དང་། རྒྱུད་ལྡན་མཚན་གྱུར་ན་ལྟུང་བ་ཆུང་བའམ་མེད་པར་འགྱུར་ཞེས་གསུངས་པ་མི་འཐད་དེ། དགེ་སློང་མ་འབྱིན་པའི་སྦྱོར་བ་བྱེད་བཞིན་མཐར་ཐུག་གྲུབ་པ་དང་མགོ་མཉམ་དུ་དགེ་སློང་དུ་མཚན་གྱུར་ན་འབྱིན་པའི་ལྟུང་བྱེད་དུ་འགྱུར་ཏེ། འབྱིན་པའི་ལྟུང་བྱེད་རྒྱུད་ལྡན་གྱི་དགེ་སློང་མ་དགེ་སློང་དུ་མཚན་གྱུར་ན་ལྟུང་བྱེད་དེ་ཉིད་སོ་ན་གནས་པའི་ཕྱིར། ཁྱབ་རྟགས་གྲུབ་སྟེ། ན་སྨད་པའི་དོན་གྱི་སྦྱོར་བ་གང་ཡིན་པ་དེ་ཉིད་ལས་སོ་ཞེས་དང་། ན་སྨད་པ་ནི་རང་གི་ཉིད་དོ་ཞེས་དང་། ཊཱི་ཀར། འདི་ལྟ་སྟེ་དཔེར་ན་དགེ་སློང་མ་ཁུ་བ་འབྱིན་པའི་ལྟུང་བ་བྱེད་བཞིན་དུ་དེ་མཚན་གྱུར་ཏེ་དགེ་སློང་དུ་གྱུར་ན་ཁུ་བ་འབྱིན་པ་དེ་དགེ་སློང་ལ་ཡང་ལྟུང་བྱེད་ཁོ་ནར་འགྱུར་གྱི། དགེ་འདུན་ལྷག་མ་ཉིད་དུ་མི་འགྱུར་བ་ལྟ་བུའོ་ཞེས་གསུང་པའི་ཕྱིར། ཡང་ཁ་ཅིག་མཚན་གྱུར་པ་ནི་དེའི་ཞིང་ཉིད་ཡིན་ནོ་ཞེས་པ་ནི་མཚན་ཉིད་ཅི་འདྲ་བའི་ལྟུང་བ་ཁོ་ནའི་དབང་དུ་བྱས་ནས་བྱེད་བཞིན་པ་མཚན་གྱུར་ན་ཅིར་འགྱུར་བ་དང་། རྒྱུད་ལྡན་མཚན་གྱུར་ན་ཅིར་འགྱུར་བ་དཔྱོད་པ་ཡིན་གསུང་པ་མི་འཐད་དེ། ན་སྨད་པའི་དོན་གྱིས་ཞེས་པའི་སྔ་འགྲེལ་དུ། དེ་ལྟར་སྤྱིར་བཏང་བ་བྱས་ནས་དེའི་དམིགས་ཀྱིས་བསལ་བ་བསྟན་པའི་ཕྱིར། ན་སྨད་པའི་དོན་གྱིས་སྦྱོར་བ་གང་ཡིན་པ་ཉིད་ལས་སོ། །
ཞེས་བྱ་བ་སྨྲས་ཏེ་ཞེས་མཚམས་སྦྱར་བའི་ཕྱིར། གཞན་ཡང་གཞུང་དེ་མཚན་ཉིད་ཅི་འདྲ་བའི་ལྟུང་བ་ཁོ་ནའི་དབང་དུ་བྱས་པ་མ་ཡིན་པར་ཐལ། འདིའི་སྐབས་སུ་ཐུན་མོང་མ་ཡིན་པའི་ལྟུང་བ་གཉིས་དཔེར་བྱས་ནས་བཤད་པའི་ཕྱིར་ཏེ། དེ་ལས་གལ་ཏེ་ན་ལྟུང་བ་ན་སྨད་པའི་ཞིང་ཉིད་དུ་འགྱུར་བ་ཡང་ཡོད་དེ། འདི་ལྟ་སྟེ། དཔེར་ན་དགེ་སློང་ཁུ་བ་འབྱིན་པའི་སྦྱོར་བ་ལ་ཞུགས་པའི་ཚེ་སྦྱོར་བ་དེའི་མཐར་ཐུག་གྲུབ་པ་དང་མགོ་མཉམ་དུ་དེ་དགེ་སློང་མར་མཚན་གྱུར་ན་དེ་ལ་སྦྱོར་བ་དེའི་དངོས་གཞི་ལྟུང་བྱེད་དུ་འགྱུར་བ་ལྟ་བུ་དང་། དགེ་སློང་མས་ལུས་བརྐན་པའི་སྦྱོར་བ་ལ་ཞུགས་པའི་ཚེ་སྦྱོར་བ་དེའི་མཐར་ཐུག་དང་མགོ་མཉམ་དུ་དེ་དགེ་སློང་དུ་གྱུར་ན་སྦྱོར་བ་དེའི་དངོས་གཞི་ཉེས་པ་སྦོམ་པོར་འགྱུར་བ་ལྟ་བུའོ་ཞེས་གསུངས་པའི་ཕྱིར། གཉིས་པ་གཞུང་དོན་ལ་གསུམ་སྟེ། སྤྱིར་བསྟན་པའི་ཚུལ་གྱིས་མདོར་བསྟན་པ་དང་། དམིགས་ཀྱིས་བསལ་བའི་ཚུལ་གྱིས་རྒྱས་པར་བཤད་པ་དང་། དེ་དག་གི་རྒྱུ་མཚན་བསྟན་པའོ། །
དང་པོ་ནི། ཚིགས་སྔ་མ་སྦྱོར་བ་བྱས་ཕྱི་མ་མཐར་ཐུག་གྲུབ་ན། ན་སྨད་དུ་འགྱུར་ན་མཚན་སྔ་མ་ལ་སྦྱོར་བ་བྱས། ཕྱི་མ་ལ་མཐར་ཐུག་གྲུབ་པ་ལ་ཅིར་འགྱུར་ཞེ་ན། མཚན་སྔ་མ་ལ་སྦྱོར་བ་བྱེད་བཞིན་པ་མཚན་འགྱུར་བ་ནི་མཚན་ཕྱི་མ་དེ་ལ་གང་གཞག་པའི་ལྟུང་བ་བསྐྱེད་པའི་ཞིང་ཡིན་ནོ། །
དཔེར་ན་དགེ་སློང་མི་གསོད་པའི་སྦྱོར་བ་བྱེད་བཞིན་པ་དགེ་སློང་མར་མཚན་གྱུར་ན་ཕམ་པ་དང་། དགེ་སློང་ཁུ་བ་འབྱིན་པའི་སྦྱོར་བ་བྱེད་བཞིན་པ་དགེ་སློང་མར་མཚན་གྱུར་ན་ལྟུང་བྱེད་དུ་འགྱུར་བ་དང་། དགེ་སློང་མ་ལུས་བཀན་གྱི་སྦྱོར་བ་བྱེད་བཞིན་པ་དགེ་སློང་དུ་མཚན་གྱུར་ན་སྦོམ་པོར་འགྱུར་བ་བཞིན་ནོ། །

གཉིས་པ་ནི། དེར་ངེས་སམ་ཞེ་ན། མཚན་སྔ་མ་ལ་ན་སྨད་པ་སྟེ་ལྟུང་བ་ཆུང་བའི་དོན་གྱི་སྦྱོར་བ་བྱེད་བཞིན་པ་མཚན་ཕྱི་མ་ལྟུང་བ་ཆེ་བའི་བཅས་པ་ཅན་དུ་མཚན་འགྱུར་ན་མཚན་སྔ་མའི་ལྟུང་བ་ཆུང་བ་དེ་ཉིད་དུ་འགྱུར་གྱི། མཚན་ཕྱི་མ་ལ་གཞག་པའི་ལྟུང་བ་ཆེ་བར་མི་འགྱུར་ཏེ། དཔེར་ན་དགེ་སློང་མ་འབྱིན་པའི་སྦྱོར་བ་བྱེད་བཞིན་པ་དགེ་སློང་དུ་མཚན་གྱུར་ན་ལྟུང་བྱེད་དུ་འགྱུར་བ་བཞིན་ནོ། །
འོ་ན་རྒྱུད་ལྡན་མཚན་གྱུར་པ་ལས་ཅིར་འགྱུར་ཞེ་ན། ལྟུང་བ་བྱས་པ་རྒྱུད་ལྡན་མཚན་གྱུར་པ་ནི་མཚན་ཕྱི་མ་དེ་ལ་ལྟུང་བ་གང་གཞག་དེ་ཉིད་དུ་འགྱུར་བ་ཡིན་ཏེ། དཔེར་ན་དགེ་སློང་མ་རེག་པའི་ཕམ་པ་རྒྱུད་ལྡན་དགེ་སློང་དུ་མཚན་གྱུར་ན་སྦོམ་པོར་འགྱུར་བ་དང་། དགེ་སློང་མ་འཆབ་པའི་ཕམ་པ་རྒྱུད་ལྡན་དགེ་སློང་དུ་མཚན་གྱུར་ན་ཉེས་བྱས་སུ་འགྱུར་བ་བཞིན་ནོ། །
བྱས་པ་ནི་དེ་ཉིད་ཡིན་ནོ་ཞེས་པ་དེ་ལྟར་ངེས་སམ་ཞེ་ན། ལྟུང་བ་ན་སྨད་པ་སྟེ་ཆུང་བ་རྒྱུད་ལྡན་གྱི་ལྟུང་བ་ཆེ་བའི་བཅས་རིགས་ཅན་དུ་མཚན་གྱུར་ན་རང་གི་ཉིད་དེ་ལྟུང་བ་ཆུང་བ་དེ་ཉིད་སོ་ན་གནས་སོ། །
དཔེར་ན་དགེ་སློང་མ་འབྱིན་པའི་ལྟུང་བྱེད་རྒྱུད་ལྡན་དགེ་སློང་དུ་མཚན་གྱུར་ན་ལྟུང་བྱེད་དེ་ཉིད་སོ་ན་གནས་པ་བཞིན་ནོ། །
མཚན་གྱུར་པ་ནི་དེའི་ཞིང་ཉིད་ཡིན་ནོ་ཞེས་བཤད་ན་དགེ་སློང་ལྷུང་བཟེད་ལྷག་པོ་བཅངས་ནས་ཞག་བཅུ་འདས་པར་མ་ལོན་པ་དགེ་སློང་མ་མཚན་གྱུར་ན་ལྷུང་བཟེད་འཆང་བའི་སྤང་བར་འགྱུར་རམ་སྙམ་ན། དགེ་སློང་ལྷུང་བཟེད་ལྷག་པོ་བཅངས་ནས་ཞག་བཅུ་འདས་པར་མ་ལོན་པ་དགེ་སློང་མར་མཚན་གྱུར་པ་ནི་དགེ་སློང་མ་དེས་ཉི་མ་དེ་ལ་ལྷུང་བཟེད་རྙེད་པའི་ཆ་ཉིད་ཡིན་པས་སྤང་བར་མི་འགྱུར་རོ། །
གོས་ཀྱི་སེལ་བ་ནི། འདིས་དོགས་པ་བཅད་མི་དགོས་ཏེ་ཆོ་ག་འདྲ་བའི་ཕྱིར། འོ་ན་རྒྱུད་ལྡན་ལྟུང་བ་དེའི་བཅས་རིགས་མེད་པར་མཚན་གྱུར་པ་ལ་ཇི་ལྟར་ཡིན་ཞེ་ན། འཁོར་དང་འཁོར་མང་ཉེ་བར་འཇོག་པའི་ལྟུང་བྱེད་རྒྱུད་ལྡན་གྱི་དགེ་སློང་མ་ལྟུང་བ་དེའི་ཞིང་ཉིད་མ་ཡིན་པ་དགེ་སློང་ཉིད་དུ་མཚན་གྱུར་པ་ལ་ནི་ལྟུང་བ་དེ་ཉམས་ཤིང་ཞིག་གོ །གོས་བྱེད་པ་དང་མ་བསྐོས་པར་ཆོས་སྟོན་པའི་ལྟུང་བྱེད་རྒྱུད་ལྡན་གྱི་དགེ་སློང་དགེ་སློང་མར་མཚན་གྱུར་པ་ལ་ཡང་དེ་ལྟར་སྦྱར་རོ། །
བཅས་རིགས་ཅན་དུ་མཚན་གྱུར་ན་མི་ཉམས་པར་ངེས་སམ་ཞེ་ན། མཚན་གྱུར་པ་དེ་ལ་ལྷག་མ་སོགས་ཉེས་པ་བཅབ་པ་ཉམས་པ་མ་ཡིན་པ་མ་ཡིན་སྟེ། ཉམས་པ་ཡིན་ཏེ་དགེ་སློང་གིས་དགེ་སློང་མ་ལ་བཅབ་པ་ལ་ཡང་ལྟུང་བ་མེད་ཅིང་། དགེ་སློང་མས་དགེ་སློང་ལ་བཅབ་པ་ལ་ཡང་ལྟུང་བ་མེད་པའི་ཕྱིར། འོ་ན་ཕམ་པ་བཅབ་པའི་ཉེས་པ་ཡང་ཉམས་སམ་ཞེ་ན། རྒྱ་་་་་་ཁ་ཅིག་ཉམས་ཞེས་བཞེད་པ་ལ་གཞན་དག་ན་རེ། སྲོག་གཅོད་པ་ཕམ་པ་འཆབ་བཅས་བྱུང་བའི་དགེ་སློང་མ་དགེ་སློང་དུ་མཚན་གྱུར་པ་དེ་བསླབ་པ་ཕུལ་ནས་སྡོམ་པ་བླངས་ན་སྐྱེ་བར་ཐལ། དེ་ལ་ཕམ་པ་འཆབ་བཅས་ཀྱིས་ཉམས་པའི་ཕྱིར་ཞེས་བྱ་བ་མི་འཐད་དེ། ཕམ་པ་འཆབ་བཅས་བྱུང་བའི་དགེ་སློང་བསླབ་པ་ཕུལ་ནས་ཁྱིམ་པར་བབས་པའི་ཁྱིམ་པ་དེས་སྡོམ་པ་བླངས་ན་སྐྱེ་བར་ཐལ། དེ་ལ་ཕམ་པ་འཆབ་བཅས་མེད་པའི་ཕྱིར། ཁྱབ་པ་ཁས་སོ། །
འཆབ་སེམས་བསྐྱེད་ཚུལ་ལ། བམ་ལྔར་མཚམས་ནང་དེ་ན་མཐོལ་ཡུལ་གྱི་དགེ་སློང་ཡོད་ན་འཆབ་སེམས་སྐྱེས་པ་ཙམ་གྱིས་འཆབ་བཅས་སུ་འགྱུར་ལ། མེད་ན་འཆབ་སེམས་སྐྱེས་ཀྱང་མི་འགྱུར་བར་གསུངས་སོ། །
འོ་ན་ལྷག་མ་བཅབ་པའི་ཉེས་པ་རྒྱུད་ལྡན་མཚན་གྱུར་པ་ན་འཆབ་ཉེས་དེ་ཉམས་པས་དེ་འདག་པའི་ཕྱིར་དུ་སྔར་མནོས་པའི་སྤོ་བ་ཞིག་ཀྱང་ལྷག་མ་ཐུན་མོང་བ་རྒྱུད་ལྡན་མཚན་གྱུར་པ་ན་ལྷག་མ་དེ་མི་ཉམས་པར་ཡོད་པས་དེ་འདག་པའི་ཕྱིར་དུ་སྤྱོད་པའི་མགུ་བ་མི་ཉམས་སམ་ཞེ་ན། མགུ་བ་སྤྱོད་བཞིན་པ་མཚན་གྱུར་ན་ལྷག་མ་མ་ཉམས་ཀྱང་སྔར་མགུ་བ་རིལ་གྱིས་སམ་ཆ་ཤས་ཀྱི་སྤྱད་པ་དོན་མེད་པ་ཉིད་ཡིན་ཏེ། དེ་མ་སྤྱད་པ་དང་འདྲ་བས་ཡང་མགུ་བ་མནོས་ནས་སྤྱོད་དགོས་པའི་ཕྱིར། གསུམ་པ་ནི། མཚན་གྱུར་པ་ན་ལྟུང་བ་ཡོད་པ་མེད་པར་འགྱུར་བ་དང་། མེད་པ་དེ་ཡོད་པར་མི་འགྱུར་བ་དང་། ཆེ་བ་ཆུང་བར་འགྱུར་བ་དང་། ཆུང་བ་ཆེ་བར་མི་འགྱུར་བ་དང་། མགུ་བ་སྤྱོད་པ་དོན་མེད་པ་སོགས་སུ་འགྱུར་བའི་རྒྱུ་མཚན་ཇི་ལྟར་ཡིན་ཞེ་ན། མཚན་གྱུར་པ་འདི་ལ་ཆོ་ག་སྟེ། བཅས་པ་རྣམས་གྱུར་ཅིང་འཕོས་པ་ཡིན་པའི་ཕྱིར། སྐབས་འདིར་ཁ་ཅིག་ན་སྨད་པའི་དོན་གྱི་ཞེས་པའི་གཞུང་ཚན་འདི་སྦྱོར་བ་ཆུང་ཆེའི་མུ་ཁོ་ན་འཆད་པ་ཡིན་ཞེས་པ་དང་། བྱས་པ་ནི་དེ་ཉིད་ཡིན་ཞེས་པ་འདི་ཐུན་མོང་མ་ཡིན་པ་དང་རྗེས་སུ་མཐུན་པའི་མིང་ཁོ་ནའི་དབང་དུ་བྱས་ནས་སྟོན་ལ། དེ་ཡང་ཆེ་ཆུང་གི་མུ་ཁོ་ན་སྟོན་ནོ་ཞེས་ཟེར་བ་མི་འཐད་དེ། བྱས་པ་ནི་ཞེས་པའི་གཞུང་འདིས་ཆེ་ཆུང་གི་མུ་ཁོ་ན་སྟོན་པ་ལ་མ་ཡིན་པར་ཐལ། ན་སྨད་པ་ནི་རང་གི་ཉིད་དོ་ཞེས་པ་ནི། བྱས་པ་ནི་ཞེས་པའི་དམིགས་བསལ་དུ་སྦྱར་བའི་ཕྱིར། ན་སྨད་པ་ནི་རང་གི་ཉིད་དུ་ཞེས་པའི་སྔ་འགྲེལ་དུ་རྣམ་པ་དེའི་དམིགས་ཀྱིས་བསལ་བ་བསྟན་པའི་ཕྱིར་ཞེས་མཚམས་སྦྱར་བའི་ཕྱིར། བྱས་པ་ནི་དེ་ཉིད་ཅེས་པས་ཐུན་མོང་མ་ཡིན་པའི་ལྟུང་བ་དང་རྗེས་སུ་མཐུན་པ་མི་ཙམ་ཁོ་ནའི་དབང་དུ་བྱས་པ་མ་ཡིན་པར་ཐལ། ན་སྨད་པ་ནི་རང་གི་ཞེས་པའི་འགྲེལ་པའི་མཇུག་སྡུད་ཀྱི་སྐབས་སུ། ཁ་ཅིག་ནི་མཉམ་པར་འགྱུར་བའང་ཡོད་དེ། དཔེར་ན་སྲོག་གཅོད་པ་ལ་སོགས་པ་ལྟ་བུའོ་ཞེས་གསུངས་པའི་ཕྱིར། དྲོ་་་་་་ཁ་ཅིག་བྱས་པ་ནི་ཞེས་པའི་གཞུང་འདི་ཐུན་མོང་མ་ཡིན་པའི་དབང་དུ་བྱས་ནས་བྱེད་བཞིན་པ་ལ་ཅིར་འགྱུར་དཔྱོད་པ་ཡིན་ཞེས་གསུང་པ་མི་འཐད་དེ། དེ་མཚན་གྱུར་པ་ནི་ཞེས་པའི་སྐབས་སུ་དཔྱད་ཟིན་པའི་ཕྱིར། དེས་ན་འགྲེལ་པར་སྦྱོར་བ་དང་དངོས་གཞིའི་ཞིང་དུ་སྤྱིར་སྦྱར་ཞེས་པའི་སྦྱོར་བའི་ཞིང་ནི། ལྟུང་བ་ཆུང་བའི་ཞིང་ལ་བྱེད་ཀྱི། སྦྱོར་ལྟུང་མཚན་ཉིད་པའི་ཞིང་མ་ཡིན་ཏེ། འགྲེལ་པར་གལ་ཏེ་ན་ལྟུང་བ་ན་སྨད་པའི་ཞིང་ཉིད་དུ་འགྱུར་བའང་ཡོད་དེ་ཞེས་གསུངས་པའི་ཕྱིར། དངོས་གཞིའི་ཞིང་ཡང་ལྟུང་བ་རྫོགས་ཟིན་གྱི་ཞིང་ལ་བྱའོ། །

དེའི་འོག་ཏུ་སྦྱོར་བའི་ཞིང་ཉིད་ཡིན་པ་སྟོན་ཞེས་གསུང་པ་ནི་སྦྱོར་བ་མཚན་ཉིད་པའི་མ་ཡིན་གྱི། སྦྱོར་བ་དེས་མཚན་སྔ་མ་ལྟུང་བ་གང་བསྐྱེད་པའི་ཞིང་དུ་འགྱུར་བ་ལ་བྱེད་དགོས་ཏེ། སྦྱོར་ལྟུང་མཚན་ཉིད་པ་ཡིན་པ་ལ་སྒྲུབ་བྱེད་མེད་ཅིང་གནོད་བྱེད་ཡོད་པའི་ཕྱིར་དང་། དེའི་འོག་ཏུ་དངོས་གཞིའི་ཞིང་ཡིན་པ་སྟོན་ཞེས་གསུང་པ་ནི་ལྟུང་བ་གྲུབ་ཟིན་གྱི་ཞིང་ལ་བྱ་དགོས་ཏེ། སྒྲ་ཇི་བཞིན་པར་ཁས་ལེན་ན་འགྲེལ་པར་སྦྱོར་ལྟུང་དཔེར་བཤད་པར་མི་འཐད་པར་འགྱུར་རོ། གཉིས་པ་ཡུལ་གྱི་ཡན་ལག་ནི། ལྟུང་བ་ཆུང་བའི་སྦྱོར་བ་བྱེད་བཞིན་པ་མཚན་གྱུར་ན། ཆུང་བ་དེ་ཉིད་བསྐྱེད་པར་ངེས་སམ་ཞེ་ན། མེད་མི་རུང་གི་སྦྱོར་བ་བྱེད་བཞིན་པ་དེའི་ཚེའམ། དེའི་གནས་སྐབས་ཀྱི་ཕོ་མོའི་ལུས་དེ་ལྟུང་བ་བསྐྱེད་པའི་བྱེད་པ་པོ་ཡིན་ཏེ། དཔེར་ན་དགེ་སློང་གིས་སྐྱེས་པ་ལ་རེག་པའི་སྦྱོར་བ་བྱེད་བཞིན་པ་དགེ་སློང་མར་མཚན་གྱུར་ན་སྐྱེས་པའི་ལུས་ལ་རེག་པའི་སྦྱོར་བ་བྱེད་པ་ཡོད་ན་དེའི་ཚེ་སྐྱེས་པའི་ལུས་དེ་དགེ་སློང་མ་དེ་ལ་རེག་པའི་ཕམ་པ་བསྐྱེད་པའི་བྱེད་པ་པོ་ཡིན་གྱིས་སྦོམ་པོ་ཙམ་གྱི་བྱེད་པ་པོ་མ་ཡིན་པ་དང་། དགེ་སློང་གིས་སྐྱེས་པ་ལ་རེག་པའི་ཚེ་སྐྱེས་པ་བུད་མེད་དུ་མཚན་གྱུར་ནས་དགེ་སློང་དེས་བུད་མེད་ལ་རེག་པའི་སྦྱོར་བ་ཡོད་ན་དེའི་ཚེ་བུད་མེད་ཀྱི་ལུས་དེ་དགེ་སློང་དེ་ལ་རེག་པའི་ལྷག་མ་བསྐྱེད་པའི་བྱེད་པ་པོ་ཡིན་གྱི་སྦོམ་པོ་ཙམ་གྱི་བྱེད་པ་པོ་མ་ཡིན་པ་དང་། དགེ་སློང་མས་བུད་མེད་ཀྱི་ལུས་ལ་རེག་པའི་སྦྱོར་བ་བྱེད་བཞིན་པའི་ཚེ་དགེ་སློང་མ་དེ་དགེ་སློང་དུ་མཚན་གྱུར་ནས་དེས་བུད་མེད་ཀྱི་ལུས་ལ་རེག་པའི་སྦྱོར་བ་ཡོད་ན་དེའི་གནས་སྐབས་ཀྱི་བུད་མེད་ཀྱི་ལུས་དེ་དགེ་སློང་དེ་ལ་རེག་པའི་ལྷག་མ་བསྐྱེད་པའི་བྱེད་པ་པོ་ཡིན་གྱི་སྦོམ་པོ་ཙམ་གྱིས་བྱེད་པ་པོ་མ་ཡིན་པ་དང་། དགེ་སློང་མས་བུད་མེད་ལ་རེག་པའི་སྦྱོར་བ་བྱེད་བཞིན་པའི་ཚེ་བུད་མེད་སྐྱེས་པར་མཚན་གྱུར་ནས་དགེ་སློང་མ་དེས་སྐྱེས་པའི་ལུས་ལ་རེག་པའི་སྦྱོར་བ་བྱེད་པ་ཡོད་ན་དེའི་གནས་སྐབས་ཀྱི་སྐྱེས་པའི་ལུས་དེ་དགེ་སློང་མ་དེ་ལ་རེག་པའི་ཕམ་པ་བསྐྱེད་པའི་བྱེད་པ་པོ་ཡིན་གྱི་སྦོམ་པོ་ཙམ་གྱི་བྱེད་པ་པོ་མ་ཡིན་པ་ལྟ་བུའོ། །
མིས་བསྐྱེད་པའི་ལྟུང་བ་རྣམས་བསྐྱེད་ནུས་ཀྱི་ཡན་ལག་ཏུ་གྱུར་པའི་མི་དེ་ལ་མིའི་ཕ་མ་ལས་སྐྱེས་པ་དགོས་སམ་སྙམ་ན། མིའི་འགྲོ་བ་ལས་གཞན་ཕ་མ་དུད་འགྲོ་སོགས་ལས་སྐྱེས་པའི་མི་ནི་མི་རང་གི་འགྲོ་བ་ཉིད་མ་ཡིན་པ་མ་ཡིན་པར་ཡིན་པས་མིས་བསྐྱེད་པའི་ལྟུང་བ་རྣམས་རྫོགས་པར་བསྐྱེད་དོ། །
དེ་བཞིན་དུ་དུད་འགྲོ་དང་མི་མིན་ལ་ཡང་སྦྱོར་རོ། །
རེག་པའི་ཕམ་པ་རྒྱུད་ལྡན་གྱི་དགེ་སློང་མ་དགེ་སློང་དུ་མཚན་གྱུར་ན་རིག་པའི་ཕམ་པ་སྦོམ་པོར་འགྱུར་བ་སོགས་ཀྱི་དོན་ནི་ངོ་བོ་འགྱུར་བ་མ་ཡིན་གྱི། རྟེན་དགེ་སློང་དང་ཕྲད་པའི་དབང་གིས་ཕམ་པའི་ཕྱིར་བཅོས་མི་འཇུག་པར་སྦོམ་པོའི་མིང་རིགས་ཀྱི་ཕྱིར་བཅོས་འཇུག་པ་ལྟ་བུ་ཡིན་པ་འགྲེལ་པ་ལས་བཤད་དོ། །
དེའི་ཚེ་ལུས་བྱེད་པ་པོ་ཉིད་ཡིན་ཞེས་པའི་འགྲེལ་པར། དགེ་སློང་གིས་ཡུལ་དགྲ་བཅོམ་མ་ཡིན་པའི་དུས་སུ་གསོད་པའི་སྦྱོར་བ་བྱས་པའི་འོག་ཏུ་དགྲ་བཅོམ་ཐོབ། འདུན་པ་ལོག་པའི་འོག་ཏུ་སྔར་གྱི་སྦྱོར་བའི་རྐྱེན་གྱིས་ཤི་ན་དགྲ་བཅོམ་གྱི་ལུས་དེ་དགེ་སློང་དེ་ལ་སྲོག་གཅོད་པའི་ལྟུང་བ་ཉི་ཚེའི་བྱེད་པ་པོར་གསུང་པ་ནི། ཤ་མིས་སྦྱོར་ལྟུང་ལ་དགོངས་པ་གསུང་ཡང་མཐར་ཐུག་སྲོག་གཅོད་ཀྱི་ཕམ་པ་མི་འབྱུང་ཡང་སྦོམ་པོར་འགྱུར་བ་ལ་དགོངས་སོ། །

འོ་ན་དགེ་སློང་འགྲོ་བ་གཞན་གྱི་རྣམ་པ་བསྟེན་པ་དགེ་སློང་གི་འདུ་ཤེས་ཡོད་པ་དེ་ལྟུང་བ་བསྐྱེད་པའི་རྟེན་ལ་གཟུགས་མ་བསྒྱུར་བའི་དགེ་སློང་དང་འདྲ་ན་ཡུལ་གཟུགས་བསྒྱུར་བ་དེས་ཀྱང་མ་བསྒྱུར་བ་དང་འདྲ་བར་ལྟུང་བ་རྫོགས་པར་བསྐྱེད་དམ་ཞེ་ན། མི་འགའ་ཞིག་གི་སྔགས་རྫས་ཀྱིས་མིའི་འགྲོ་བ་ལས་གཞན་གྱི་རྣམ་པ་བསྟན་པ་ཡང་མིའི་འགྲོ་བ་མ་ཡིན་པ་མ་ཡིན་པས་མི་དེར་འདུ་ཤེས་བསམ་གཞན་དུ་འདུ་ཤེས་པས་བསད་ཀྱང་མཐར་ཐུག་ལ་ཕམ་པ། སྦྱོར་བ་ལ་མིང་ཤེས་ཡོད་ན་སྦོམ་པོ། གཞན་དུ་འདུ་ཤེས་ན་ཉེས་བྱས་སུ་འགྱུར་རོ། །
དུད་འགྲོ་ལ་མཐར་ཐུག་ལྟུང་བྱེད་དང་། མི་མིན་ལ་མཐར་ཐུག་སྦོམ་པོར་འགྱུར་ལ། སྦྱོར་བ་ལ་མིའི་འདུ་ཤེས་ཡོད་ན་སྦོམ་པོ། མེད་ན་ཉེས་བྱས་སུ་འགྱུར་རོ་ཞེས་སྦྱར་རོ། །
འགྲོ་བ་གཞན་གྱི་རྣམ་པ་བསྟེན་ལ་བསད་པ་ལ་ཡང་ངོ་ཞེས་པའི་གཞུང་འདིས། མདོ་གང་གི་དོན་འཆད་པའི་མདོ་དེའི་དོན་གཞན་ཡང་གསལ་བར་བསྟན་པའི་ཕྱིར་བཤད་པ་ནི། སོ་སོ་སྐྱེ་བོའི་གནས་སྐབས་དེས་འཕགས་པའི་གནས་སྐབས་གཞན་ཐོབ་པ་ནི་རྒྱུད་གཞན་ཉིད་མ་ཡིན་པས་ཡུལ་སོ་སོའི་སྐྱེ་བོའི་དུས་སུ་གསོད་པའི་སྦྱོར་བ་བྱས། འཕགས་པའི་དུས་སུ་མཐར་ཐུག་གྲུབ་ནའང་ལྟུང་བ་རྫོགས་པར་འགྱུར་རོ། །
གསུམ་པ་ལྟུང་བ་ཐ་དད་དུ་བསྐྱེད་ཚུལ་ཞར་བྱུང་དང་བཅས་པ་ལ་ལྔ་སྟེ། བསླབ་རྒྱུན་ཐ་དད་པས་ལྟུང་བ་ཐ་དད། བསམ་རྒྱུད་ཐ་དད་བས་ལྟུང་བ་ཐ་དད། བཅས་པ་ཐ་དད་པས་ལྟུང་བ་ཐ་དད། ཉེར་ལེན་ཐ་དད་པས་ལྟུང་བ་ཐ་དད། གཞི་དང་བྱ་བ་ཐ་དད་པས་ལྟུང་བ་ཐ་དད་དུ་འགྱུར་ཚུལ་ལོ། །
དང་པོ་ནི། ལྟུང་བའི་སྦྱོར་བ་བྱས་ནས་ཁྱིམ་པར་བབས་ཡང་བསྙེན་རྫོགས་བྱས་ནས་སྔར་གྱི་བྱ་བའི་འཕྲོ་ཟིན་པར་བྱས་ནས་གཞི་གཅིག་ལ་བྱས་པ་ཡིན་པས་ཕྱིར་བཅོས་གཅིག་གིས་འདག་གམ་ཞེ་ན། སྔར་ལྟུང་བའི་སྦྱོར་བ་བྱས་ནས་ཉེས་པ་དེ་མེད་པ་ཉིད་ཀྱིས་ཁྱིམ་པར་བབས། ཡང་ཉེས་པ་དེ་འོང་པ་དགེ་སློང་དུ་གྱུར་ནས་སྔར་གྱི་བྱ་བའི་འཕྲོ་ཟིན་པར་བྱས་ན་ཕྱིར་བཅོས་ཐ་དད་དུ་འཇུག་དགོས་པའི་ལྟུང་བ་ཐ་དད་དུ་འགྱུར་རོ། །
དཔེར་ན་དགེ་སློང་གིས་མ་གནང་བའི་སྟན་བྱེད་པར་བརྩམས་ནས་ཁྱིམ་པར་བབས། སླར་བསྙེན་པར་རྫོགས་ནས་སྟན་གཅིག་བྱས་པའི་རྗེས་སུ་སྔར་གྱིས་སྟན་འཕྲོ་ཟིན་པར་བྱས་ན་ལྟུང་བ་སྔ་ཕྱི་ཐ་དད་དུ་འགྱུར་བ་བཞིན་ནོ། །
གཉིས་པ་ནི། བསླབ་རྒྱུན་གཅིག་གིས་གཞི་གཅིག་ལ་བསྟན་པའི་ལྟུང་བ་ཕྱིར་བཅོས་གཅིག་གིས་འདག་གམ་ཞེ་ན། ལྟུང་བ་བྱེད་པར་བརྩམས་ཏེ་འདུན་པ་ལོག་པའི་དབང་གིས་བྱ་བ་དེ་བཏང་ནས་སྔར་གྱི་སྦྱོར་བའི་འཕྲོ་ཟིན་པར་བྱས་ན་ཕྱིར་བཅོས་ཐ་དད་འཇུག་པའི་ལྟུང་བ་ཐ་དད་དུ་འགྱུར་རོ། །
གསུམ་པ་ནི། བསླབ་རྒྱུན་དང་བསམ་རྒྱུན་གཅིག་པའི་གཞི་གཅིག་གི་ལྟུང་བ་རྣམས་ཕྱིར་བཅོས་གཅིག་གིས་འདག་གམ་ཞེ་ན། བྱ་བའི་གཞི་གཅིག་ལ་བསླབ་པ་དུ་མ་ཉིད་བཅས་པ་ལ་ནི་དེ་ལས་འདས་ན་བཅས་པ་ཇི་སྙེད་ཡོད་པ་དེ་སྙེད་ཀྱི་ཉེས་པར་འགྱུར་རོ། །
དཔེར་ན་བསྙེན་པར་མ་རྫོགས་པ་དང་ནུབ་གཉིས་ལྷན་ཅིག་ཉལ་ནས་ནུབ་གསུམ་པ་ལ་བུད་མེད་དང་ལྷན་ཅིག་ཉལ་ན་བུད་མེད་དང་ལྷན་ཅིག་ཉལ་བའི་ལྟུང་བྱེད་དང་མ་རྫོགས་པ་དང་ལྷན་ཅིག་པར་ཉལ་བའི་ལྟུང་བྱེད་གཉིས་འབྱུང་བ་དང་། དགེ་སློང་ཞར་བ་མ་ཡིན་པ་ལ་སྐྱོན་དང་བརྫུན་སྨྲ་འདོད་ཀྱི་བསམ་པས་ཞར་བཞེས་བརྗོད་ན་སྐྱོན་སྨྲ་བའི་ལྟུང་བྱེད་དང་བརྫུན་སྨྲ་བའི་བྱང་བྱེད་གཉིས་འབྱུང་བ་བཞིན་ནོ། །
བཞི་པ་ནི་ཆའི་ལྟུང་བ་དང་ཆ་ཅན་གྱི་ལྟུང་བ་རྣམས་ཕྱིར་བཅོས་གཅིག་གིས་འདག་གམ་ཞེ་ན། ཁ་ན་མ་ཐོ་བ་ལྕི་བ་མི་ཚངས་པར་སྤྱོད་པ་ལྟ་བུ་དེའི་ཆའམ། ཤན་ནམ་ལྷག་མ་སྟེ་དེའང་གཉིས་ཏེ། ཆ་ཤས་ཀྱི་ཆར་གྱུར་པ་སྦྱོར་བའི་ལྟུང་བ་ལྟ་བུ་དང་། ཆར་གཏོགས་པས་ཆར་གྱུར་པ་འབྱིན་པ་དང་རེག་པ་ལྟ་བུ་སྟེ། ཊཱི་ཀར་ཆའི་ངོ་བོ་ཉིད་ཅེས་བྱ་བ་ནི་མི་ཚངས་པར་སྤྱོད་པ་སྤྱད་པའི་ཕྱིར་འགྲོ་བ་གང་ཡིན་པ་དེ་ནི་ཉེས་བྱས་སོ། །

བདག་ཉིད་ཀྱིས་བསྙེན་བཀུར་བསྔགས་པ་གང་ཡིན་པ་དེ་ནི་དགེ་འདུན་ལྷག་མའོ། །
གནས་ངན་ལེན་སྨྲ་བ་གང་ཡིན་པ་དེ་ནི་གཞན་ཡིན་ནོ། །
བདག་ཉིད་ཀྱི་དོན་དུ་བུད་མེད་ལ་གཞོལ་བ་གང་ཡིན་པ་དེ་ནི་ཕམ་པར་འགྱུར་བར་གཏོགས་པའི་སྦོམ་པའོ། །
ཆ་དང་ཆ་ཅན་སྦྱར་བ་ནི། མི་ཚངས་པར་སྤྱོད་པ་ནི་ཆ་ཅན་ཡིན་ལ། འབྱིན་པ་དང་རེག་པ་དང་འཁྲིག་པ་སྨྲ་བ་ལ་སོགས་པ་ཆ་ཡིན་ནོ། །
དེ་བཞིན་དུ་མ་བྱིན་ལེན་ནི་ཆ་ཅན་ཡིན་ལ། བྱིན་པ་འཕྲོག་པ་དང་བསྡུས་སྐྱུར་དང་སྐྲོད་པ་དང་སྦེད་པ་ལ་སོགས་པ་ནི་ཆ་ཡིན་ནོ། །
སྲོག་གཅོད་པ་ནི་ཆ་ཅན་ཡིན་ལ། རྩོད་པ་དང་བཅས་པའི་གཞི་མི་གཏོང་བ་དང་ས་བོན་དང་སྐྱེ་བའི་ཚོགས་འཇིག་པ་དག་ནི་ཆ་ཡིན་ནོ། །
མི་ཆོས་བླ་མ་སྨྲ་བ་ཆ་ཅན་ཡིན་ལ། ཕམ་པ་དང་ལྷག་མའི་སྐུར་འདོད་བྱེད་པ་སོགས་ཆ་ཡིན་ནོ། །
ཆ་དང་ཆ་ཅན་སྦྱར་བ་ནི་རྒྱས་པར་ཊཱི་ཀ་ལས་ཤེས་པར་བྱའོ། །
དེར་ན་ཆར་གཏོགས་པས་ཆ་གྱུར་པ་འབྱིན་པ་ལྟ་བུ་དེ་ནི་ཁ་ན་མ་ཐོ་བ་ལྕི་བ་དེ་དང་དགག་བྱ་རིགས་མཐུན་པའི་ལྟུང་བ། མི་ཚངས་སྤྱོད་ལྟ་བུ་ལ་ལྟོས་པའི་ཡང་བ་འབྱིན་པའི་ལྷག་མ་ལྟ་བུ་དེར་གཏོགས་པ་སྟེ། མི་ཚངས་པར་སྤྱོད་པ་ལ་སོགས་པའི་ཆར་གཏོགས་པའི་ཁ་ན་མ་ཐོ་བ་རང་གི་ལྕི་བ་འབྱིན་ལྷག་ལྟ་བུ་དང་འབྲེལ་བ་ཡིན་གྱི། རིགས་མི་མཐུན་པར་མི་ཚངས་པར་སྤྱོད་པའི་སྦྱོར་བ་ལྟ་བུར་ཡང་མི་གཏོགས་ལ། དགག་བྱ་ཙམ་རིགས་མཐུན་པའི་ཕམ་པར་ཡང་མི་གཏོགས་ཏེ་ཆ་ཅན་དང་ཆར་གཏོགས་རྣམས་ཀུན་སློང་གི་རྣམ་པ་ཐ་དད་ལས་སྐྱེས་པའི་ཕྱིར། ཁུ་བ་འབྱིན་པ་ལ་འབྱིན་པའི་ལྷག་མར་གོང་དུ་བསྟན་ཟིན་པའི་ཕྱིར་འདིར་བསྟན་པའི་དགོས་པ་ཅི་ཡིན་ཞེ་ན། དེ་ལྟར་ཡིན་མོད་ཀྱི་ཧ་ཅང་ཐལ་བ་སེལ་བའི་དགོས་པ་ཡོད་པའི་ཕྱིར། རང་ཊཱིཀ་ཏུ་མདོ་འདིས་མ་བརྗོད་པ་ནི་ཅུང་ཟད་ཀྱང་མི་བརྗོད་ཀྱི་ཧ་ཅང་ཐལ་བར་འགྱུར་བ་སེལ་བར་བྱེད་དོ་ཞེས་གསུངས་སོ། །
ཇི་ལྟར་སེལ་ན་ཁུ་བ་འབྱིན་པའི་འདུན་པས་ཁུ་བ་ཕྱུང་བ་མི་ཚངས་པ་སྤྱོད་པའི་སྦོམ་པོ་ཡིན་ན་ཧ་ཅང་ཐལ་ཏེ། ཀུན་སློང་གི་རྣམ་པར་ཐ་དད་པའི་ལྟུང་བ་གཞན་གྱི་ཀུན་སློང་གིས་ལྟུང་བ་གཞན་ཀུན་ནས་སློང་བར་འགྱུར་བའི་ཕྱིར་རོ། །
དེས་ན་དེ་ནི་འབྱིན་པའི་ལྷག་མ་ཡིན་གྱི་ཕམ་པའི་སྦོམ་པོ་མ་ཡིན་ནོ་ཞེས་པའི་ཚུལ་གྱིས་སོ། །
མདོ་སྔ་མ་དེའི་སྤྲོས་པ་བསྟན་པར་བྱ་བའི་ཕྱིར་བཤད་པ་ནི། ཁུ་བ་དབྱུང་སེམས་ཀྱིས་རྨའི་ནང་དུ་ཁུ་བ་དབྱུང་ན་བྱ་བ་གཞན་ཡིན་པས་ལྷག་མར་མི་འགྱུར་རོ་ཞེ་ན། དབྱུང་སེམས་ཀྱིས་ཁུ་བ་ཕྱུང་བ་ཐམས་ཅད་ལ་མཐའ་ཕམ་པ་ཉིད་མ་གཏོགས་པ་དགེ་འདུན་ལྷག་མར་འགྱུར་ཏེ། དབྱུང་སེམས་ཀྱིས་རྨ་མ་ཉམས་པའི་ནང་དུ་ཁུ་བ་ཕྱུང་ནས་རེག་པ་མྱོང་ན་ཕམ་པ། དེ་ལྟར་ཕྱུང་ནས་རེག་པ་མ་མྱོང་ན་ལྷག་མར་འགྱུར་བ་དང་། རྨ་ཉམས་པར་དབྱུང་སེམས་ཀྱིས་ཁུ་བ་ཕྱུང་ན་ལྷག་མར་འགྱུར་རོ། །
ལྔ་པ་ནི། ཕུང་པོ་ལས་བརྐུས་ན་ལན་རེ་རེ་བཞིན་བླངས་པ་ཐ་དད་ཅེས་པའི་གཞུང་དེས་མདོ་གང་གི་དོན་བཤད་པའི་མདོའི་དོན་གཞན་ཡང་བསྟན་པར་བྱ་བའི་ཕྱིར་བཤད་པ་ནི། མཐར་ཐུག་ཐ་དད་པས་བར་དུ་ཆོད་པའི་བྱ་བའམ་སྦྱོར་བ་དུ་མས་མཐར་ཐུག་གཅིག་གྲུབ་པའི་ཚད་དུ་ཆོག་པ་ནི་འབྲས་བུ་མཐར་ཐུག་གི་ལྟུང་བ་གཅིག་ཏུ་རྣམ་པར་མི་གཞག་གོ །དཔེར་ན་སྦྱོར་བ་ཆུང་ངུ་དུ་མས་ཡང་ནས་ཡང་དུ་ས་སོར་ཕྱེད་ལས་ལྷག་པ་བརྐོས་ཀྱང་ས་བརྐོ་བའི་ལྟུང་བྱེད་དུ་མི་འགྱུར་བ་དང་། ཁང་པའི་གཞི་སོ་སོ་ལ་རྩིག་པའི་བྱ་བ་བྱས་ནས་བསྡོམས་པ་ན་ཁང་པའི་ཚད་དུ་ཆོག་ཀྱང་ལྷག་མར་མི་འགྱུར་བ་བཞིན་ནོ། །

འོ་ན་གང་ཟག་གཞན་གྱིས་བྱས་པའི་བཟོ་ལ་སོགས་པའི་འཕྲོ་བྱེད་པ་ལ་ཅིར་འགྱུར་ཞེ་ན། གཞན་གྱིས་ཁང་པ་དང་སྟན་གྱི་ཕྱེད་བྱས་ཟིན་པ་ལ་དེའི་འཕྲོ་བྱེད་པ་ནི་ཕྱེད་ཉིད་དེ་ན་སྨད་དུ་འགྱུར་ཏེ། དེ་ཡང་སྟན་འཕྲོ་བྱས་ན་ཉེས་བྱས་ཁང་པའི་འཕྲོ་བྱས་ན་སྦོམ་པོར་འགྱུར་རོ། །
ཤུགས་ལ་གཞན་གྱིས་ཅུང་ཟད་བྱས་པའི་འཕྲོ་ཟིན་པར་བྱེད་ན་ལྟུང་བ་རྫོགས་པར་བསྐྱེད་ཅེས་སྟོན་ནོ། །
སྔར་རྣམ་འབྱེད་དུ་ཕམ་པས་སྐུར་བ་བཏབ་ན་ལྷག་མ་དང་། ལྷག་མས་སྐུར་བ་བཏབ་ན་ལྟུང་བྱེད་དུ་འགྱུར་བར་བསྟན་ནས་དེ་ལས་གཞན་པའི་ལྟུང་བས་སྐུར་བ་འདེབས་ན་ཅིར་འགྱུར་མ་བསྟན་པས་དེ་ལ་ཅིར་འགྱུར་ཞེ་ན། ཁ་ན་མ་ཐོ་བ་ཕམ་པ་དང་ལྷག་མ་དེ་བས་ན་སྨད་པ་སྦོམ་པོ་ལྟུང་བྱེད་སོར་བཤགས་ཉེས་བྱས་དག་གིས་སྐུར་བ་བཏབ་པའི་ཆ་འབྲས་བུ་ནི་ན་སྨད་པ་སྟེ་ཉེས་བྱས་སུ་འགྱུར་རོ། །
བཞི་པ་འདུ་ཤེས་བསམ་པའི་མཚན་ཉིད་ནི། གོང་དུ་ཡིད་གཉིས་ནི་འདུ་ཤེས་དང་འདྲ་ཞེས་བསྟན་ན། དེ་ལ་སྦྱོར་བ་དེ་བྱའོ་སྙམ་པའི་ཀུན་སློང་མེད་པའི་ལྟུང་བ་མི་རྫོགས་པར་འགྱུར་རམ་ཞེ་ན། སྲོག་གཅོད་ལ་སོགས་པ་བསླབ་པའི་གཞི་ཐམས་ཅད་ལ་མི་ཡིན་མིན་ཐེ་ཚོམ་ཟ་བས་གསོད་པ་ལྟ་བུའི་བྱ་བ་ལ་ཞུགས་པ་ལ་གང་ཡིན་ཡང་བྱའོ་སྙམ་པའི་བསམ་པ་སྤྱི་ཞུགས་དང་བཅས་པ་ཡིན་པས་ལྟུང་བ་རྫོགས་པར་བསྐྱེད་དོ། །
ལྟུང་བ་བསྐྱེད་པ་ལ་འདུ་ཤེས་དང་དོན་གང་གཙོ་ཆེ་བ་ཡིན་ཞེ་ན། སྦྱོར་བའི་ལྟུང་བ་བསྐྱེད་པ་ལ་ནི་འདུ་ཤེས་ཡན་ལག་གམ་རྒྱུའི་གཙོ་བོ་ཡིན་ཏེ། ཤིང་སྐམ་ལ་མིར་འདུ་ཤེས་ནས་གསོད་པའི་སྦྱོར་བ་བྱས་ན་ཉེས་པ་སྦོམ་པོ་དང་། མི་ལ་དུད་འགྲོར་འདུ་ཤེས་ཏེ་གསོད་པའི་སྦྱོར་བ་བྱས་ན་ཉེས་བྱས་སུ་འགྱུར་བའི་ཕྱིར། མཐར་ཐུག་གི་ལྟུང་བ་བསྐྱེད་པ་ལ་གང་བསམ་པའི་དོན་དང་འདུ་ཤེས་འཕྲད་པ་དེ་ཉིད་ཡན་ལག་ཏུ་དགོས་པ་ཡིན་ནོ། །
དེར་ངེས་སམ་ཞེ་ན་མི་ཚངས་པར་སྤྱོད་པ་དང་ཁུ་བ་འབྱིན་པ་གཉིས་ལ་ནི་དེར་མ་ཟད་པ་སྟེ། འདུ་ཤེས་དོན་དང་ཕྲད་པ་མི་དགོས་ཏེ་མི་ལ་མི་ཚངས་པར་སྤྱོད་སྙམ་ནས་ཀླུ་ལ་སྤྱོད་ཀྱང་ཕམ་པ་དང་། མི་ལ་ཁུ་བ་དབྱུང་བསམས་ནས་དུད་འགྲོ་ལ་འབྱིན་པར་བྱེད་ནའང་ལྷག་མར་འགྱུར་རོ། །
དེར་མ་ཟད་མི་བདེན་པ་བརྫུན་ཏུ་སྨྲ་བའི་ལྟུང་བ་བསྐྱེད་པ་ལ་ཉན་པ་པོ་འདུ་ཤེས་དོན་དང་ཕྲད་པ་ཡང་མི་དགོས་ཏེ། ལྷས་བྱིན་ལ་སྨྲའོ་བསམ་ནས་མཆོད་སྦྱིན་ལ་སྨྲས་ཀྱང་ལྟུང་བ་རྫོགས་པར་བསྐྱེད་དོ། །
འགྲོ་བ་གཞན་གྱི་རྣམ་པ་བསྟེན་པ་བསད་པ་ལ་ཡང་ངོ་ཞེས་པའི་སྐབས་སུ། ཆོས་བཤེས་ཀྱིས་མི་སྟག་གི་རྣམ་པ་བསྟེན་པ་དེ་ལ་སྟག་ཏུ་འདུ་ཤེས་པས་བསད་པས་ཕམ་པར་འགྱུར་ཞེས་སྲོག་གཅོད་ཀྱི་ཕམ་པ་བསྐྱེད་པ་དེ་ལ་མིར་ཤེས་དང་མིར་ཐེ་ཚོམ་ཟ་བ་མི་དགོས་པར་གསུངས་པ་ལ། ཤ་མི་སོགས་བོད་སྔ་མ་ཁ་ཅིག་ན་རེ། འོ་ན་མི་སྟག་གི་རྣམ་པ་ཅན་ལ་སྟག་ཏུ་འདུ་ཤེས་ནས་གསོད་པའི་སྦྱོར་བ་ལ་སྦོམ་པོར་འགྱུར་བར་ཐལ། དེའི་མཐར་ཐུག་ལ་ཕམ་པར་འགྱུར་བའི་ཕྱིར། གལ་ཏེ་སྦྱོར་བ་ལ་སྦོམ་པོར་མི་འགྱུར་ཏེ་མིར་ཤེས་མེད་པས་སོ་ཞེ་ན། མཐར་ཐུག་ལ་ཡང་མཚུངས་སོ་ཞེས་དང་། གཞན་ཡང་། མི་སྟག་གི་རྣམ་པ་ཅན་དེའི་རྫས་ལ་སྟག་གི་རྫས་སུ་འདུ་ཤེས་ནས་བརྐུས་ན་ཕམ་པར་འགྱུར་བར་ཐལ། མི་སྟག་གི་རྣམ་པ་ཅན་རྟག་ཏུ་འདུ་ཤེས་ནས་བསད་པས་ཕམ་པར་འགྱུར་བའི་ཕྱིར། གཞན་ཡང་ལྷས་བྱིན་ལ་མཆོད་སྦྱིན་དུ་འདུ་ཤེས་ནས་བསད་པས་ཕམ་པར་འགྱུར་བར་ཐལ། གཏན་ཚིགས་སྔ་མ་དེའི་ཕྱིར། མི་སྟག་གི་རྣམ་པ་ཅན་ལ་སྟག་ཏུ་འདུ་ཤེས་ནས་བསད་པས་ཕམ་པ་མི་བསྐྱེད་པར་ཐལ། དེར་འདུ་ཤེས་པས་སོགས་ཞེས་དང་། འོད་ལྡན་ལས་མི་གཞན་ཡིན་ལ་མིར་འདུ་ཤེས་པས་ཞེས་པའི་འགྲེལ་པར། མི་མིན་པའི་འདུ་ཤེས་ཀྱིས་མིའི་སྲོག་དང་བྲལ་བ་ལ་ནི་མཐར་ཐུག་འགྱུར་བ་མེད་པར་བསྟན་ཏོ་ཞེས་གསུངས་པའི་ཕྱིར་ཞེས་དང་། བུ་སྟོན་གྱིས་དེ་ལ་སྟག་ཏུ་འདུ་ཤེས་ནས་བསད་ན་ཕམ་པར་མི་འགྱུར་ཏེ། འདི་གང་ལས་བཏུས་པའི་ཞུ་བར་མི་ལ་མི་མ་ལགས་པའི་འདུ་ཤེས་ཀྱིས་གུམ་པར་བྱེད་ན་ཅིར་འགྱུར། བཀའ་སྩལ་པ་ཉེས་པ་སྦོམ་པོར་འགྱུར་རོ་ཞེས་གསུང་པའི་ཕྱིར་དང་། གཏམ་གྱི་གཞི་ལས་གང་གིས་གཞན་གྱི་འདུ་ཤེས་ཀྱིས་མ་འཚོ་བ་དང་བྲལ་བ་དེ་བསྙེན་པར་རྫོགས་པར་བྱེད་ན་བསྙེན་པར་རྫོགས་པར་བགྱི་འམ། བསྙེན་པར་རྫོགས་པར་བྱ་བ་ལ་ཞེས་གསུངས་པའི་ཕྱིར། རྒྱལ་ཚབ་པ་ན་རེ་ཕྱོགས་སྔ་སྔར་ལྟར་བྱས་ན་བོད་ཀྱི་སྐྱོན་འཇུག་ཀྱང་བོད་རྣམས་ཀྱིས་ཕྱོགས་སྔ་མ་ལོངས་པ་ཡིན་ཏེ། ཊཱི་ཀར་མིར་འདུ་ཤེས་ཀྱང་རུང་གཞན་དུ་འདུ་ཤེས་ཀྱང་རུང་ཞེས་པའི་དོན་ནི། མིར་ཤེས་པའམ་དེ་ལས་གཞན་མི་ཡིན་མིན་ཐེ་ཚོམ་ཟ་ཡང་རུང་ཞེས་པའི་དོན་ཡིན་གསུང་། བོ་དོང་པས་དེར་འདུ་ཤེས་པས་ཅེས་པས་སྤྱིར་བཏང་དང་། འགྲོ་བ་གཞན་གྱི་རྣམ་པ་ཞེས་སོགས་དམིགས་བསལ་ལོ་ཞེས་སྐྱོན་སྤོང་མཛད་དོ། །

དེ་ཐམས་ཅད་ཀྱིས་བརྗོད་པའི་སྐྱོན་རིམ་པར་སྤངས་ནས། ཆོས་བཤེས་ཀྱི་འགྲེལ་པའི་གཞུང་འཛུགས་པར་བྱ་སྟེ། འདི་ལྟར་བོད་ཀྱི་ཐལ་འགྱུར་སྔ་མ་མི་འཐད་དེ། ཊཱི་ཀར་སྦྱོར་བ་ནི་འདུ་ཤེས་ལོག་པའི་དབང་གིས་ཁ་ན་མ་ཐོ་བ་ཆེ་ཆུང་དུ་འགྱུར་གྱི། དངོས་གཞི་ལ་ནི་དངོས་པོ་ཇི་ལྟ་བ་ལ་ཁ་ན་མ་ཐོ་བར་འགྱུར་རོ་ཞེས་པས་ལན་བཏབ་ཟིན་པའི་ཕྱིར་དང་། རྩ་བར་ཡང་སྦྱོར་བ་ལ་ནི་འདུ་ཤེས་ཡན་ལག་ཡིན་ནོ། །
བསམ་པ་ལ་ནི་དེ་ཉིད་དོ། །
ཞེས་སྦྱོར་མཐའ་ལ་འདུ་ཤེས་དང་། དངོས་པོ་གང་གཙོ་བསལ་བར་བཤད་པ་ངེས་པར་མཛད་དུ་གསོལ། ཐལ་འགྱུར་གཉིས་པ་མི་འཐད་དེ། ཊཱི་ཀར་མདོ་འདི་ནི་མ་བྱིན་པར་ལེན་པ་ལ་སོགས་པ་ལྟུང་བྱེད་ཀྱི་སྡེ་ཐམས་ཅད་ལ་སྦྱར་བ་མ་ཡིན་གྱི་སྲོག་གཅོད་པའི་སྐབས་འབའ་ཞིག་དང་སྦྱོར་རོ་ཞེས་གསུངས་ཤིང་། རྩ་བར་ཡང་བསད་པ་ལ་ཡང་ངོ་ཞེས་སྲོག་གཅོད་ལ་བཀར་ནས་གསུངས་པའི་ཕྱིར། ཐལ་འགྱུར་གསུམ་པ་མི་འཐད་དེ། ལྷ་མཆོད་རྒྱུད་ཐ་དད་ཡིན་པས་མི་མཚུངས་པའི་རྩོད་སྤོང་ཊཱི་ཀ་ལས་བཤད་ཟིན་ཅིང་། སྟག་གི་རྣམ་ལྡན་འདི་གསོད་སྙམ་པའི་དུས་ཀྱི་བསད་བྱ་དེ་སྟག་གི་རྣམ་ལྡན་དུ་ཡོད་ཅིང་། ལྷས་བྱིན་གྱིས་རྣམ་ལྡན་འདི་གསད་པར་བྱའོ་སྙམ་པའི་དུས་ཀྱི་གསད་བྱ་མཆོད་སྦྱིན་དེ་ལྷས་བྱིན་གྱིས་རྣམ་ལྡན་དུ་མེད་པའི་ཕྱིར། ཐལ་འགྱུར་བཞི་པ་ཡང་མི་འཐད་དེ། དེར་འདུ་ཤེས་པས་སོ་ཞེས་པའི་སྐབས་སུ་གསད་བྱ་དེ་ཉིད་མ་ནོར་བར་བསད་པ་དགོས་ཞེས་པའི་དོན་དུ་འགྲེལ་པས་བཤད་ཅིང་། འོད་ལྡན་གྱི་ལུང་གིས་ཆོས་བཤེས་འགོག ཁོ་བོས་ཀྱང་ཆོས་ཤེས་ཀྱི་ལུང་གིས་འོད་ལྡན་འགོག་ན་མཚུངས་པར་འགྱུར་ཏེ། རྒྱ་ཆེར་འགྲེལ་དང་འོད་ལྡན་མི་མཐུན་པ་དུ་མ་ཡོད་པ་ཁྱེད་རྣམས་ཀྱིས་ཀྱང་ཁས་བླངས་པའི་ཕྱིར་རོ། །
བུས་མདོ་འདི་ཞུ་བ་ལས་བཏུས་གསུང་བའང་མི་འཐད་དེ། ཁྱེད་ཀྱིས་དྲངས་པའི་ལུང་དེས་འདུ་ཤེས་ཁོ་ན་ལ་དོགས་པ་གཅོད་ལ། འདིར་གཟུགས་བསྒྱུར་བ་ལ་དོགས་པ་གཅོད་པའི་ཕྱིར། ཊཱི་ཀར་འདིར་གཞུང་ནི་ཨུ་དྲ་ཡ་ནའི་རྟོགས་པ་བསྟན་པར་བྱ་སྟེ་ཞེས་གསུང་ཞིང་། རྟོགས་བརྗོད་དེ་ལུང་རྣམ་འབྱེད་ཀྱི་བཙུན་མོའི་འཁོར་སྡུད་ཀྱི་གླེང་གཞིའི་སྐབས་ན་ཡོད་པའི་ཕྱིར། གཏམ་གྱི་གཞིའི་ལུང་དྲངས་པ་དེས་ཀྱང་མི་གནོད་དེ། རྒྱུད་ཐ་དད་པ་དང་རྣམ་པ་ལྡན་མི་ལྡན་སྔར་བཤད་པས་ལན་བཏབ་ཟིན་པའི་ཕྱིར། རྒྱལ་ཚབ་པའི་སྐྱོན་སྤོང་དེ་ཡང་ཆོས་བཤེས་ཀྱི་འགྲེལ་པ་རས་སུ་མི་བོར་བའི་བཤད་པར་སྣང་མོད། ལུང་དོན་མ་ཡིན་ཏེ་གཞན་དུད་འགྲོ་མ་ཡིན་པ་དང་། སྤྲུལ་པ་བསད་པ་ལ་ཡང་ངོ་ཞེས་པའི་འགྲེལ་པར། དུད་འགྲོར་འདུ་ཤེས་ནས་མི་བསད་པ་ལ་ཕམ་པར་འགྱུར་བར་གསལ་བར་བཤད་པས་ད་དུང་སྐྱོན་སྤོང་དགོས་སོ། །
དེས་ན་ཆོས་བཤེས་ཀྱི་ལུགས་འདི་ནི་མཛོད་འགྲེལ་དུ། དགྲ་བཅོམ་པ་མ་ཡིན་པའི་འདུ་ཤེས་ཀྱིས་དགྲ་བཅོམ་པ་གསོད་པར་བྱེད་ན་མཚམས་མེད་པ་ཁོ་ནར་འགྱུར་ཏེ། འདི་གསོད་སྙམ་དུ་རྟེན་ངེས་པར་གཟུང་བའི་ཕྱིར་ཞེས་གསུངས་པ་དང་ཡང་ལེགས་པར་འགྲིག་པ་ཡིན་ནོ། །
གོང་དུ་བསྟན་པའི་ཕྱིར་མཐུ་དང་ལྡན་པ་ཉིད་ཡིན་ན་དངོས་གཞིའོ་ཞེས་བཤད་ན། མཐུ་དང་ལྡན་པ་དེ་གང་ཞེ་ན། ཡན་ལག་ཐམས་ཅད་དང་དུ་བླང་དུ་རུང་བ་ཉིད་དེ། ལག་པས་ལག་པར་དང་། རྐང་པས་རྐང་པར་དང་། འདོམས་ཀྱིས་འདོམས་སུ་དང་། ཚིགས་ཀྱིས་ཚིགས་སུ་སྤྲད་དུ་རུང་པ་ནི་འཁྲིག་པ་བསྟན་པའི་ཕྱིར་མཐུ་དང་ལྡན་པ་ཉིད་ཡིན་ནོ། །
ལྔ་པ་ཡན་ལག་གི་སེལ་བ་ལ་གཉིས་ཏེ། ཅིར་འགྱུར་གྱི་མདོ་དང་། ཡན་ལག་སོ་སོའི་མཚན་ཉིད་དོ། །

དང་པོ་ནི། ཡན་ལག་མ་ཚང་བ་ལ་ཅིར་འགྱུར་ཞེ་ན། འོག་མ་སྟེ་འོག་ནས་འཆད་པའི་ལྟུང་བ་དག་གི་ཡན་ལག་ཚང་བ་ལས་གཞན་གཅིག་མ་ཚང་བ་ལ་ན་སྨད་དུ་འགྱུར་རོ། །
དཔེར་ན་དགེ་སློང་གི་ལུས་མ་ཉམས་པས་བུད་མེད་ཀྱི་ལུས་ཉམས་པ་ལ་རེག་ན་སྦོམ་པོར་འགྱུར་བ་བཞིན་ནོ། །
ཡན་ལག་དུ་མ་མ་ཚང་བ་ལ་ཅིར་འགྱུར་ཞེ་ན། འོག་ནས་དེ་ཆད་འགྱུར་གྱི་ཡན་ལག་དུ་མ་མ་ཚང་བ་ལ་ནི་ན་སྨད་པ་དེ་བས་ཀྱང་ན་སྨད་པ་སྟེ་ཆེས་ན་སྨད་དུ་འགྱུར་རོ། །
དཔེར་ན་དགེ་སློང་གིས་ལུས་ཉམས་པས་བུད་མེད་ཀྱི་ལུས་ཉམས་པ་ལ་རེག་ན་ཉེས་བྱས་སུ་འགྱུར་བ་བཞིན་ནོ། །
ཆེས་ན་སྨད་དུ་འགྱུར་བ་དེ་ཁོ་ནར་ངེས་སམ་ཞེ་ན། མི་ཡུལ་དུ་དགོས་པའི་ལྟུང་བ་ལ་དུད་འགྲོ་ཡུལ་དུ་བྱས་ན་ཡང་ངོ་སྟེ་ཆེས་ན་སྨད་དུ་འགྱུར་རོ། །
དཔེར་ན་གོ་བྱའི་ཡུལ་དུད་འགྲོ་ལ་མི་ཆོས་བླ་མའི་བརྫུན་སྨྲས་ན་ཉེས་བྱས་སུ་འགྱུར་བ་བཞིན་ནོ། །
གཉིས་པ་ཡན་ལག་སོ་སོའི་མཚན་ཉིད་ལ་གསུམ་སྟེ། གཞིའི་ཡན་ལག བསམ་པའི་ཡན་ལག སྦྱོར་བའི་ཡན་ལག་གོ །དང་པོ་ལ་གཉིས་ཏེ། སེམས་ཅན་ལས་གྱུར་པ་དང་སེམས་ཅན་མ་ཡིན་པ་ལས་གྱུར་པའོ། །
དང་པོ་ལ་བཞི་སྟེ། ཆགས་པ་དགག་བྱར་བྱས་པའི་ལྟུང་བའི་ཡན་ལག ཐ་སྙད་ཀྱིས་བསྐྱེད་པའི། ཁྱིམ་པས་བསྐྱེད་པའི། བསྙེན་པར་རྫོགས་པས་བསྐྱེད་པའི་ལྟུང་བའི་ཡན་ལག་ཞར་བྱུང་དང་བཅས་པའོ། །
དང་པོ་ནི་ཡན་ལག་ཚང་མ་ཚང་གི་ལྟུང་བ་ཆེ་ཆུང་དུ་འགྱུར་བ་ཡིན་ན་ཡན་ལག་དེ་གང་ཞེ་ན། ཡུལ་རྫུ་འཕྲུལ་གྱི་ཆོས་ཅན་ཉིད་མ་ཡིན་པ་ནི་རེག་པའི་ཕམ་ལྷག་གཉིས་དང་མི་ཚངས་སྤྱོད་ཀྱི་ཕམ་པ་ལས་གཞན་དེ་མ་ཡིན་པའི་ཆགས་པ་དགག་བྱར་བྱས་པའི་ལྟུང་བ་རྣམས་བསྐྱེད་པའི་ཡན་ལག་ཡིན་ནོ། །
དཔེར་ན་འཁྲིག་ཚིག་དང་བསྙེན་བསྐུར་བསྔགས་པ་སྨྲ་བའི་ཡུལ་རྫུ་འཕྲུལ་གྱི་ཆོས་ཅན་མ་ཡིན་པ་དགོས་པ་བཞིན་ནོ། །
འདིའི་སྐབས་ཀྱི་རྫུ་འཕྲུལ་གྱི་ཆོས་ཅན་ནི། ཤ་མིས་རྫུ་འཕྲུལ་གྱི་ཆོས་ཐོབ་པ་ཙམ་ལ་བཞེད་ཀྱང་། བྱ་འདུལ་གྱིས་རྫུ་འཕྲུལ་གྱི་ཆོས་ལ་གནས་བཞིན་པ་ལ་བཞེད་པ་ལྟར་ལེགས་སོ། །
འོ་ན་རེག་པའི་ཕམ་ལྷག་བསྐྱེད་པ་ལ་གང་ཡན་ལག་ཡིན་ཞེ་ན། རེག་པའི་ཕམ་ལྷག་བསྐྱེད་པ་ལ་ཡུལ་རྟེན་གཉིས་ཀའི་ལུས་མ་ཉམས་པ་ཡན་ལག་ཏུ་དགོས་སོ། །
རོ་མ་ཉམས་པ་ལ་རེག་པས་རེག་པའི་ཕམ་ལྷག་རྫོགས་པ་བསྐྱེད་པ་ཁས་ལེན་དགོས་ཏེ། ལུང་ལས། རོ་ལ་རེག་ན་ལྷག་མར་འགྱུར་རོ་ཞེས་དང་། ཊཱི་ཀར་དང་། རོ་མ་ཉམས་པ་ལ་ན་སྨད་པ་མེད་དོ་ཅེས་འབྱུང་བའི་ཕྱིར་རོ། །
གལ་ཚིལ་བྱེད་པ་ལ་ཡུལ་རྟེན་གཉིས་ཀའི་ལུས་མ་ཉམས་པ་ཡན་ལག་ཏུ་དགོས་སོ། །
གསར་དུ་མ་ཉམས་པ་ཁོ་ན་ལ་འགྱུར་རམ་ཞེ་ན། སེན་མོ་དང་། སོ་དང་། ཤ་མེད་པའི་རུས་པ་དང་། མཆན་ཁུང་ལྟ་བུའི་སྤུ་དག་ནི་མ་ཉམས་པ་ལས་གཞན་ཉམས་པ་དང་ལྡན་པའམ་འདྲ་བ་ཉིད་ཡིན་ནོ། །
གཉིས་པ་ཐ་སྙད་ཀྱིས་བསྐྱེད་པའི་ལྟུང་བའི་ཡན་ལག་ནི། བརྫུན་དུ་སྨྲ་བ་སོགས་ལ་གང་ཡན་ལག་ཏུ་འགྱུར་བ་ཡིན་ཞེ་ན། བརྫུན་དུ་སྨྲ་བའི་ལྟུང་བ་སོགས་ཐ་སྙད་ཀྱིས་བསྐྱེད་པའི་ལྟུང་བ་རྣམས་ཀྱི་དངོས་གཞི་བསྐྱེད་པ་ལ་ཡུལ་མིའི་འགྲོ་བ་ཡན་ལག་ཏུ་དགོས་སོ། །
མི་གང་ཡང་རུང་བས་བསྐྱེད་དམ་ཞེ་ན། མི་ཡིན་ཡང་ཤེས་པ་རང་བཞིན་དུ་གནས་པ་ལས་ཉམས་པ་ལ་ནི་མ་ཡིན་ནོ། །
དཔེར་ན་གོ་བྱའི་ཡུལ་སྨྱོན་པ་ལ་དགེ་སློང་ཕ་རོལ་པོ་ལ་ཕམ་པས་སྐུར་བ་བཏབ་ན་སྦོམ་པོར་འགྱུར་བ་བཞིན་ནོ། །
མ་ནིང་དང་མཚན་གཉིས་ནི་ཉམས་པ་དེ་དང་ལྡན་པའི་འདྲ་བ་ཉིད་ཡིན་པས། དེ་ཡུལ་དུ་བྱས་ནས་གོས་སློང་བ་སོགས་བྱས་ན་ཉེས་བྱས་སུ་འགྱུར། ཆགས་པ་དགག་བྱར་བྱས་པའི་ཕོ་མོ་ཡུལ་དུ་བྱེད་པའི་ལྟུང་བ་ཐམས་ཅད་འདིར་མི་སྐྱེད་དེ། མ་ནིང་མོ་དང་མ་ནིང་ཕོ། སྤྲུལ་པ་མོ་ལ་ཡང་ངོ་ཞེས་དང་། རྣམ་པ་དེ་ལྟ་བུ་ལ་ནི་མཚན་གཅིག་ཤོས་དོན་མེད་དོ་ཞེས་གསུངས་པའི་ཕྱིར། སྤགས་པ་སློང་བ་ལྟ་བུ་མ་ནིང་མཚན་གཉིས་པ་ལས་རྫོགས་པར་མི་སྐྱེད་དེ། གདོན་གྱིས་བརླམས་པ་དང་འདྲ་བར་ཤེས་པས་རང་གཞན་མི་གསལ་ཞིང་། ལུས་ཀྱང་རོ་དང་འདྲ་བར་དོར་བར་བྱ་བ་ཡིན་པའི་ཕྱིར། ཟ་མ་ནི་མ་གཏོགས་ཏེ། དེ་ལ་མི་ཁྱད་པར་ཅན་གྱི་ཐ་སྙད་ཐོབ་པའི་ཕྱིར། དཔེར་ན་ལྟ་ཤིང་ལྟ་བུའོ། །

རང་བཞིན་གྱི་མ་ནིང་ངམ་སྐྱེས་ནས་མ་ནིང་ནི་འགྲེལ་བར་མཚན་གཉིས་ཀ་ཡོད་པ་ལ་བཤད་ཀྱང་། མཛོད་ཀྱི་འགྲེལ་བཤད་གཉིས་ལས་མཚན་གང་ཡང་མེད་པ་ལ་བཤད་ཅིང་། མེ་ཏོག་ཕྲེང་རྒྱུད་ལས། གང་སྐྱེས་ཉིད་ནས་མཚན་མ་ནི། །
གཉིས་ཀ་མེད་པ་མཚན་མེད་ཡིན། །
ཞེས་གསུང་པ་ལྟར་འཐད་པར་མངོན་ནོ། །
རེག་པའི་ཕམ་ལྷག་གི་ཡན་ལག་མ་ཚང་བ་ཇི་ལྟ་བུ་ཞེ་ན། རེག་པའི་ཕམ་ལྷག་ནི་ཐ་སྙད་ཀྱིས་བསྐྱེད་པའི་ལྟུང་བ་དང་འདྲ་བར་ཏེ། མི་མ་ཡིན་པ་ཡུལ་དུ་བྱས་པ་བཞིན་དུ་མི་རང་བཞིན་ཉམས་པ་ཡུལ་དུ་བྱས་ན་སྦོམ་པོ་འགྱུར་རོ། །
གསུམ་པ་ཁྱིམ་པས་བསྐྱེད་པའི་ལྟུང་བའི་ཡན་ལག་ནི། ཁྱིམ་པ་ཡུལ་དུ་དགོས་པའི་ལྟུང་བ་རྣམས་ལ་གང་ཡན་ལག་ཏུ་འགྱུར་བ་ཡིན་ཞེ་ན། ཕྱི་རོལ་པའི་རབ་ཏུ་བྱུང་བ་དང་། སྡོམ་པ་བླངས་ཀྱང་མ་ཆགས་པ་དང་། ཕམ་པས་ཉམས་པ་དག་ནི་ཕྱེད་ཉིད་ཁྱིམ་པར་གྱུར་པ་ཡིན་པས་ཁྱིམ་པ་ཡུལ་དུ་བྱེད་དགོས་ཀྱི་སྐབས་སུ་དེ་རྣམས་ཡུལ་དུ་བྱས་ནས་སྤགས་པ་སློང་བ་སོགས་བྱེད་པ་ལ་ཉེས་བྱས་སུ་འགྱུར་བ་བཞིན་ནོ། །
བཞི་པ་བསྙེན་པར་རྫོགས་པས་བསྐྱེད་པའི་ལྟུང་བའི་ཡན་ལག་ཞར་བྱུང་དང་བཅས་པ་ནི། དགེ་སློང་ཕ་མ་ཡུལ་དུ་བཞག་པའི་ལྟུང་བ་རྣམས་ལ་གང་ཡན་ལག་ཏུ་འགྱུར་བ་ཡིན་ཞེ་ན། བསྙེན་པར་རྫོགས་པ་བྱས་ཤིང་བསྙེན་རྫོགས་ཀྱི་སྡོམ་པ་སྐྱེས་པ་ཅན་ཕམ་པས་མ་ཉམས་པ་ཉིད་ནི་དགེ་སློང་དང་། དགེ་སློང་མ་ཡུལ་དུ་གཞག་པའི་བསླབ་པའི་ལྟུང་བ་རྣམས་ཀྱི་དངོས་གཞི་བསྐྱེད་པ་དག་ལ་ཡན་ལག་ཡིན་པས་བསླབ་པ་བྱིན་པ་དང་མ་འབྲེལ་བའི་ཕམ་པ་བྱུང་བ་དང་། ཕྱི་རོལ་པའི་རབ་བྱུང་དང་སྡོམ་པ་མ་སྐྱེས་པའི་རྟགས་ཅན་དང་། མ་རྫོགས་པའི་རབ་ཏུ་བྱུང་བ་གསུམ་པོ་ཡུལ་དུ་བྱས་ནས་བརྡེག་གཟས་སོགས་བྱས་ན་ན་སྨད་དུ་འགྱུར་རོ། །
དམིགས་བསལ་ནི་བསླབ་པ་མ་བྱིན་པའི་ཕམ་པ་འཆབ་མེད་བྱུང་བ་ཡུལ་དུ་བྱས་ནས་སྐུར་འདེབས་དངོས་གཞི་གསུམ་དང་། གནས་ངན་ལེན་བརྗོད་འཆབ་གཉིས་དང་ལྔ་རྫོགས་པར་བསྐྱེད་དོ། །
དེའི་ནང་གསེས་ཀྱི་ཁྱད་པར་བསྟན་པའི་ཕྱིར་བཤད་པ་ནི། མཚན་མཐུན་པ་དང་ལྟ་བ་ཁས་བླངས་པ་སྟེ་ལྟ་བ་མཐུན་པ་དག་ནི་རང་གི་ཕྱོགས་ཉིད་ཀྱི་ཁོངས་སུ་གཏོགས་པ་སྟེ་རང་གི་ཕྱོགས་སུ་གཅིག་པ་ཡིན་པས་རང་ཕྱོགས་ལ་བརྟེན་པའི་ལྟུང་བ་རྣམ་པར་བཞག་པའི་དངོས་གཞི་བསྐྱེད་པ་ལ་མཚན་དང་ལྟ་བ་མཐུན་པ་ཡན་ལག་ཏུ་དགོས་སོ། །
གཞན་ཕྱོགས་དགེ་སློང་མ་ཡུལ་དུ་གཞག་པའི་དགེ་སློང་ལ་ལྟུང་བ་བསྐྱེད་པ་ལ་ལྟ་མཐུན་ཡན་ལག་ཏུ་དགོས་སོ། །
དམིགས་བསལ་ནི། སྐུར་འདེབས་ཀྱི་དངོས་གཞིའི་ལྟུང་བ་གསུམ་ནི། མཚན་མི་མཐུན་ཡན་ལག་ཏུ་བྱས་པས་ཀྱང་སྐྱེད་ལ། སྐུར་འདེབས་དངོས་གཞི་གསུམ། དབྱེ་ན། དེར་རྗེས་ཕྱོགས། སྡིག་ལྟ་མི་གཏོང་བ། སྤངས་པའི་རྗེས་ཕྱོགས་དང་བདུན་ནི། ལྟ་བ་མི་མཐུན་པ་ཡུལ་དུ་བྱས་པས་ཀྱང་རྫོགས་པར་བསྐྱེད་དེ། འོ་ན་བསྙེན་པར་རྫོགས་པ་ཡུལ་དུ་བྱེད་དགོས་ཀྱི་སྐབས་སུ། ཁྱིམ་པ་ཡུལ་དུ་བྱས་ན་ཅིར་འགྱུར་ཞེ་ན། བསྙེན་པར་རྫོགས་པ་ཡུལ་དུ་བྱེད་དགོས་གྱི་དངོས་གཞི་འདིར་གཏོགས་པ་ལ་ཁྱིམ་པ་ཡུལ་དུ་བྱས་པ་ནི་རྟགས་ཅན་ཡུལ་དུ་བྱས་པ་ཉིད་ཀྱི་བས་ན་སྨད་སྟེ་ཆེས་ན་སྨད་པ་འགྱུར་སྟེ། དཔེར་ན་རྟགས་ཅན་ལ་བརྡེབ་གཟས་སོགས་བྱས་ན་ཉེས་བྱས། ཁྱིམ་པ་ལ་དེ་བྱས་ན་ཕྲ་མོར་འགྱུར་བ་ལྟ་བུའོ། །
གཉིས་པ་སེམས་ཅན་མ་ཡིན་པ་ལས་གྱུར་པ་ནི། རབ་ཏུ་བྱུང་བའི་རྫས་ཀྱིས་བསྐྱེད་པའི་ལྟུང་བ་རྣམས་ལ་གང་ཡན་ལག་ཏུ་འགྱུར་བ་ཡིན་ཞེ་ན། རབ་ཏུ་བྱུང་བའི་རྫས་ཀྱིས་བསྐྱེད་པའི་ལྟུང་བའི་དངོས་གཞི་དག་བསྐྱེད་པ་ལ་ནི་རྫས་དེ་རུང་བ་ཉིད་དང་ཚད་དང་ལྡན་པས་བསྐྱེད་ཅིང་། ལ་སོགས་པ་ཞེས་པས་ནི་ཚད་བས་ཆེ་བས་ཀྱང་བསྐྱེད་པར་སྟོན་ཏོ། །

འདིར་ཁ་ཅིག་གོས་ལ་ནག་པོ་མ་ཡིན་པའི་ཁ་དོག་རུང་བ་དང་། ཟླུམ་པོ་སོགས་མ་ཡིན་པའི་དབྱིབས་རུང་བ་དགོས་ཟེར་བ་མི་འཐད་དེ། བལ་ནག་པོ་འབའ་ཞིག་ལ་སྟན་བྱས་པས་སྤང་ལྟུང་མི་བསྐྱེད་པར་ཐལ། ནག་པོ་ཁ་དོག་མི་རུང་བ་ཡིན་པའི་ཕྱིར། ཁོ་ན་རེ་སྤང་ལྟུང་དེ་ཁ་དོག་མི་རུང་བས་གཞག་པ་ཡིན་ནོ་ཞེ་ན། འོ་ན་བལ་ནག་པོ་མོད་ཅིང་རིན་ཆུང་། དཀར་པོ་དཀོན་ཞིང་རིན་ཆེ་བའི་ཚེ་དཀར་པོ་འབའ་ཞིག་ལ་སྟན་བྱེད་པ་ལ་སྤང་ལྟུང་དུ་མི་འགྱུར་བར་ཐལ། ཁས་ལེན་དེའི་ཕྱིར། དབྱིབས་ཀྱང་དེ་ལྟར་མི་འཐད་དེ། ལྷུང་བཟེད་ལ་ཁ་གཡོགས་ཟླུམ་པོར་མི་རུང་བའི་ཤེས་བྱེད་མེད་པའི་ཕྱིར། རང་ལུགས་ནི། གོས་ལ་རྒྱུ་རུང་བ་དགོས་ཤིང་། སྣོད་ལ་ལྷུང་བཟེད་ལྕགས་སམ་ས་ལས་བྱས་པ་ཁ་དོག་ནག་པོ་ས་ལྷུང་ཚོས་པ་དགོས་ལ། ཕོར་པ་ཡང་རིན་པོ་ཆེ་ལས་མ་བྱས་པ་དགོས་སོ། །
ཟས་ལ་བྱིན་ལེན་མ་བྱས་པར་ཟ་བའི་ལྟུང་བ་དང་གསོག་འཇོག་གི་ལྟུང་བ་རྫོགས་པར་བསྐྱེད་པ་ལ་གཞི་གཞན་ལ་བརྟེན་པའི་རུང་བ་དགོས་ལ། བསོད་པ་སློང་བའི་ལྟུང་བ་རྫོགས་པར་བསྐྱེད་པ་ལ་ཟས་རུང་བ་དགོས་སོ། །
འདིར་རབ་ཏུ་བྱུང་བའི་རྫས་ཞེས་སྨོས་པ་ནི་སྡེ་ལྔ་ཆར་གྱི་ཡོ་བྱད་གང་ཡང་རུང་བ་སྦས་ཀྱང་ལྟུང་བྱེད་དུ་འགྱུར་བར་ངེས་པའི་ཆེད་ཡིན་ལ། འདིར་ཊཱི་ཀར་ལྷུང་བཟེད་ཚད་ལྷག་སྡུད་ཅེས་འབྱུང་བར་འགྱུར་སྐྱོན་ཡིན་ནམ། ཆེ་བ་དང་དཀར་བ་ཞེས་ཀྱང་བཤད་པས་དཔྱད་པར་བྱའོ་ཞེས་གསུངས་སོ། །
གཉིས་པ་བསམ་པའི་ཡན་ལག་ནི་རང་དོན་དུ་བྱེད་པའི་ལྟུང་བ་རྣམས་ལ་རང་གཞན་གཉིས་ཀའི་དོན་བྱེད་ན་རང་དོན་དུ་བྱེད་པ་ཡོད་པས་ལྟུང་བ་རྫོགས་པར་འགྱུར་རམ་ཞེ་ན། འཁྲིག་ཚིག་སྨྲ་བ་དང་། བསྙེན་བཀུར་བ་སྔགས་པ་སོགས་རང་དོན་དུ་བྱེད་པའི་ལྟུང་བའི་དངོས་བཞི་བསྐྱེད་པ་ལ་རང་ཁོ་ནའི་དོན་ཉིད་དུ་བྱེད་པ་གཙོ་ཆེར་ཡོད་པ་སྟེ། ཡན་ལག་ཏུ་དགོས་པས་རང་གཞན་གཉིས་ཀའི་དོན་ནམ། གཞན་ཁོ་ནའི་དོན་དུ་དེ་དག་བྱེད་ན་ལྟུང་བ་ན་སྨད་དུ་འགྱུར་རོ། །
གསུམ་པ་སྦྱོར་བའི་ཡན་ལག་ནི། ཐ་སྙད་ཀྱིས་བསྐྱེད་པའི་ལྟུང་བ་མིའི་འགྲོ་བས་བསྐྱེད་ན་རང་བཞིན་ཉམས་པ་མ་ཡིན་པའི་མི་གང་ཡང་རུང་བས་བསྐྱེད་དམ་ཞེ་ན། ངག་གི་རྣམ་པར་རིག་བྱེད་ཀྱིས་བསྐྱེད་པའི་ལྟུང་བ་རྣམས་ལ་ནི་ཡུལ་དོན་གོ་བ་ཡན་ལག་ཏུ་དགོས་པས་དོན་མི་གོ་བ་ལ་འཁྲིག་ཚིག་དང་བསྙེན་བཀུར་བསྔགས་པ་སྨྲས་ཀྱང་ན་སྨད་དུ་འགྱུར་བ་བཞིན་ནོ། །
དོན་གོ་བ་གང་ཞེ་ན། སྨྲ་བ་པོ་ཉིད་ལ་ཡོད་པ་སྟེ། ངག་སྨྲ་ནུས་པ་ཉིད་ལ་ཡོད་པའི་དོན་གོ་བ་ནི་ཡན་ལག་ཡིན་ནོ། །
ཐམས་ཅད་དགོས་སམ་ཞེ་ན། གསོད་པ་དང་རང་གི་དོན་དུ་རྐུ་བ་སྟེ་དེ་མ་བྱིན་ལེན་གྱི་ཕམ་པ་མ་གཏོགས་དེ་དག་ལས་གཞན་པའི་ལྟུང་བའི་ཡན་ལག་ཡིན་གྱི། དེ་གཉིས་ནི་སྨྲ་མི་ཤེས་པའི་དོན་གོ་བས་ཀྱང་འགྲུབ་བོ། །
ངག་གི་རིག་བྱེད་ཀྱིས་བསྐྱེད་པ་གཞན་ལ་སྨྲ་ཤེས་དོན་གོ་དགོས་སམ་ཞེ་ན། སྡོམ་པའམ་ཡི་དམ་ཡང་དག་པར་ལེན་པར་བྱེད་པ་དག་ལ་ནི། སྨྲ་ཤེས་དོན་གོ་དགོས་པ་དེར་མ་ཟད་པ་སྟེ། སྨྲ་མི་ཤེས་པའི་དོན་གོ་བས་ཀྱང་གྲུབ་པ་ཡོད་དོ། །
བོད་སྔ་མ་ཁ་ཅིག་རྟེན་གྱི་དབང་དུ་བྱས་པ་ཡིན་གསུངས་ཡང་ཁ་སྐོང་བྱེད་པའི་ཡུལ་གྱི་དབང་དུ་བྱས་པ་ཡིན་ནམ་དཔྱད་པར་བྱའོ། །
འོ་ན་མཐོལ་བཤགས་བྱ་བ་ཡང་སྨྲ་མི་ཤེས་པའི་དོན་གོ་བས་འགྲུབ་བམ་ཞེ་ན། སྨྲ་ཤེས་ལ་ཡོད་པའི་དོན་གོ་བ་དེ་ནི་མཐོལ་བཤགས་བྱ་བའི་སྣོད་དམ་རྟེན་ཡིན་པས་སྨྲ་མི་ཤེས་པ་ལ་མཐོལ་བཤགས་བྱས་ཀྱང་བྱས་པར་མི་འགྱུར་ཞིང་། དེ་ལ་མ་མཐོལ་ཀྱང་འཆབ་པའི་ཉེས་པར་མི་འགྱུར་རོ། །

འདིར་ཊཱི་ཀར་མཐོལ་བ་གཅིག་པུ་ལ་དངོས་སུ་བཤད་པ་ནི་མཚོན་པ་ཙམ་སྟེ། མཐོལ་བཤགས་གཉིས་ཀ་ལ་སྦྱར་རོ། །
འོ་ན་ངག་གིས་བསྐྱེད་པའི་ལྟུང་བ་རྣམས་ཀྱི་དོན་ལུས་ཀྱི་རིག་བྱེད་ཀྱིས་ཀྱང་གོ་ནུས་ཤིང་ལག་ཡིག་དང་འཕྲིན་ཡིག་གིས་ཀྱང་གོ་ནུས་པས་དེ་རྣམས་ཀྱིས་ཀྱང་ལྟུང་བ་རྫོགས་པར་བསྐྱེད་དམ་ཞེ་ན། སྨྲ་བའི་ཕམ་པ་སོགས་ཀྱིས་བསྐྱེད་པའི་ལྟུང་བ་རྣམས་ལ་ངེས་པར་ངག་གི་རིག་བྱེད་ཀྱིས་བསྐྱེད་དགོས་སོ། །
གཞན་གྱིས་སྨྲས་པས་འགྱུར་རམ་ཞེ་ན། རང་གི་ངག་ཁོ་ནས་བསྐྱེད་དགོས་སོ། །
གཞན་ལ་སྙད་བཏགས་པས་འགྲུབ་བམ་སྙམ་ན། བདག་ཉིད་དང་འབྲེལ་པ་སྟེ་རང་ངོས་ནས་སྨྲས་པ་ངེས་པར་དགོས་སོ་གཞན་བྱེད་དུ་བཅུག་པས་བསྐྱེད་པའི་ལྟུང་བ་རྣམས་ལ་རང་གི་བཅོལ་བ་དེས་བརྒྱུད་ནས་གཞན་ལ་བཅོལ་བས་ཀྱང་འགྲུབ་བམ་ཞེ་ན། རང་གིས་དངོས་སུ་བསྐོས་པ་ཉིད་བྱེད་དུ་བཅུག་པ་ཡིན་པས་བསྐོས་པ་དེས་བཅོལ་ཡང་རང་ལ་ལྟུང་བ་མི་རྫོགས་ལ། འོན་ཀྱང་སྲོག་གཅོད་དང་མ་བྱིན་ལེན་གཉིས་ནི་མ་གཏོགས་སོ། །
དེ་དག་གིས་ནི་རྣམ་པར་འབྱེད་པའི་ཞུ་བར་གཏོགས་པ་ཕལ་ཆེ་བ་སྟེ། ལུང་གཞན་ནས་འབྱུང་བ་ཡང་ཡོད་ཅེས་པ་དོན་གྱིས་བསྟན་ཏེ། བསླབ་པའི་གཞི་ཐམས་ཅད་སྤྱིར་བསྟན་པའི་མདོ་རྣམས་རྫོགས་པར་བཤད་ཟིན་ཏོ།།  །།འདིར་ཉེ་བར་མཁོ་བའི་སྡོམ་ཚིགས་བསྟན་པར་བྱ་སྟེ། མཚན་གྱུར་གྱི་སྐབས་སུ་མཚན་ཉིད་ཅི་འདྲ་བའི་སྡོམ་ནི་བཤད་ཟིན་ལ། རྗེས་སུ་མཐུན་པའི་རབ་དབྱེ་གསུམ་ལས། མཚན་མཐུན་ཡན་ལག་ཏུ་དགོས་པ་ནི། བསྒོ་གྱུར་གཞི་དང་འཕྲོག་པ་དང་། །
བསྔོས་བསྒྱུར་སྐྱོན་དང་ཕྲ་མ་དང་། །
སྐྱོ་སྔོགས་གནས་ངན་ལེན་ཤེས་ངོ་། །
ཁྱད་གསོད་འཕྱ་བསྒོ་ཁྲི་དང་གདིང་། །
ཕྱིས་གནོད་འབྱུང་བ་སྤངས་པ་སྟོབས། །
འདུས་ཟ་བརྡེག་གཟས་གནས་ངན་ལེན། །
བདེ་དང་འདུན་པ་ཆོས་དང་སྨྲ། །
དགེ་ཚུལ་འགྱོད་པ་སོ་མོ་སྔངས། །
ཉེས་འཇོག་ཉན་རྣ་མ་སྨྲས་འགྲོ། །
མ་གུས་ཟས་བཅས་ད་གདོད་ཁྲི། །
བརྡལ་དང་སེངྒེ་ལས་གྱུར་ཏེ། །
དེ་ལྟར་བཞི་བཅུ་ཐམ་པ་འོ། །
མཚན་མི་མཐུན་ཡན་ལག་ཏུ་དགོས་པ་ནི། འཁྲུར་འཇུག་པ་དང་ལེན་པ་དང་། །
ཁྱིམ་པ་མོ་ལ་ཆོས་སྟོན་དང་། །
དེ་དང་ལམ་འགྲོ་བུད་མེད་ཉལ། །
དེ་ལྟར་དེ་ནི་ལྔ་ཡིན་ནོ། །
ཆོ་ག་འཇིག་པ་ནི། འབྲལ་པ་སྤངས་པ་ཟ་བ་དང་། །
གསོག་འཇོག་བྱེད་དང་ཟ་བ་བཞི། །
འཕྲོ་ཟིན་པ་ལ་ཉེས་བྱས་སུ་འགྱུར་བ་བཅུ་དགུ་ནི། ཁང་པ་ཁང་ཆེན་འཁྲུར་འཇུག་དང་། །
སྲིན་བལ་འབའ་ཞིག་ཆ་གཉིས་དང་། །
རིན་ལྷག་བཟོ་བྱེད་ཁབ་རལ་བདུན། །
བུད་མེད་ཡན་ལག་ཏུ་དགོས་པའི་ལྟུང་བ་ཉེར་བཞི་ནི། རེག་པ་འཁྲིག་ཚིག་བསྙེན་བཀུར་སྨྱན། །
འཁྲུ་ལེན་བལ་རྨེལ་ཆོས་སྟོན་དང་། །
མ་བསྐོས་སོགས་དང་ཉལ་ཤོམ་གཉིས། །
ཉལ་འགྲོ་སོར་བཤགས་དང་པོ་གཉིས། །
ཐ་སྙད་སྦྱིན་བསྐྱེད་བཅུ་གཉིས་ནི། །
གཉེན་གྱི་སྤྲད་བྱའི་བདག་པོ་དང་། །
ཁང་པའི་བཙལ་བྱ་ཁང་ཆེན་ཕྱེ། །
མི་ཆོས་བླ་མ་སྐུར་འདེབས་གསུམ། །
ཁྱིམ་སུན་ཤེས་བཞིན་བཤེས་དོ་དང་། །
ཟས་ཅུང་སྡིག་ལྟ་བརྗོད་པ་ཡི། །
གོ་བྱའི་ཡུལ་ཕྱིས་བཅུ་གཉིས་སོ། །
མ་རྫོགས་པ་སྤྱིས་བསྐྱེད་པ་ནི། །
འདོན་དང་གནས་ངན་ལེན་དང་ཆོས། །
ནུབ་ལྷག་མ་ལེན་པ་དང་ལྔ། །
བུད་མེད་སྤྱིས་བསྐྱེད་པ་ནི། འཛིན་དང་འཁྲིག་ཚིག་བསྙེན་བཀུར་སྨྱན། །
དབེན་པར་འདུག་དང་ཉལ་དང་དྲུག །ཁྱིམ་པས་བསྐྱེད་པ་སོ་ལྔ་དང་། །
རྐུ་གསོད་ལྔ་པོ་མ་གཏོགས་པ། །
བཅོལ་རྫོགས་ཕོ་ཉ་རྣམས་ཞེས་སྦྱར། །

ཁྱིམ་པས་བསྐྱེད་པ་སོ་ལྔ་ལ། །
ཁྱིམ་པ་ཕོ་ཡིས་བསྐྱེད་པ་ནི། །
ཉལ་ཤོམ་གཉིས་དང་དམག་གསུམ་དང་། །
རྐུན་མ་དང་འགྲོ་དྲུག་ཡིན་ནོ། །
ཁྱིམ་པ་མོ་ཡིས་བསྐྱེད་པ་ནི། །
ཆོས་སྟོན་པ་དང་ཉལ་ཤོམ་གཉིས། །
ལམ་དུ་འགྲོ་དང་རྣམ་པ་བཞི། །
གང་ཡང་རུང་བས་བསྐྱེད་པ་ནི། །
ཁྱིམ་སུན་འབྱིན་དང་སློང་སོགས་ལྔ། །
མངོན་མཚན་ཉོ་ཚོང་ལྷུང་བཟེད་ཚོལ། །
འཐག་གཉིས་རས་ཆེན་བདག་གིར་བྱེད། །
སྦྱོར་བཅུག་ཡང་ཡང་ཟ་བ་དང་། །
འདུག་གནས་ཕྱེ་དང་གསོད་པ་དང་། །
ཟན་གཅོད་འགྲོན་གཉེར་མ་སྨྲས་འགྲོ། །
གྲོང་རྒྱུ་ཕོ་བྲང་འགྲོ་བ་དང་། །
སོར་བཤགས་བཞི་སྟེ་ཉི་ཤུ་བདུན། །
དགེ་སློང་ཕ་མས་བསྐྱེད་པ་ལ། །
དགེ་སློང་ཕ་ཡིས་བསྐྱེད་པ་ནི། །
མཚན་མཐུན་དགོས་པ་བཞི་བཅུ་སྟེ། །
སྐྲོད་དང་ཟས་ཅུང་གདེང་མ་ལེན། །
གྲལ་རིམ་ནགས་བརྟགས་བཞི་བཅུ་དྲུག །དགེ་སློང་མ་ཡིས་བསྐྱེད་པ་ནི། །
འཁྲུ་དང་ལེན་དང་རྨེལ་བ་དང་། །
མ་བསྐོས་སོགས་དགུ་འདུག་མ་གཏོགས། །
སོ་སོར་བཤགས་པ་དང་པོ་གཉིས། །
དེ་ལྟར་དེ་ནི་གཞི་བཅུ་བཞིའོ། །
རྫོགས་པ་སྤྱིས་བསྐྱེད་སྐུར་འདེབས་གསུམ། །
རབ་བྱུང་སྤྱིས་བསྐྱེད་རྣམ་གཉིས་ཏེ། །
སྦེད་དང་མ་སྨྲས་འགྲོ་བའོ། །
དེ་ཚུལ་སྤྱིས་བསྐྱེད་བསྙིལ་བ་འོ། །
རྫས་དང་ཡོ་བྱད་ཀྱིས་བསྐྱེད་པ་ལ། གོས་ཀྱིས་བསྐྱེད་པ་སོ་དྲུག་ནི། །
འཆང་ནས་རྨེལ་འཇུག་བར་བཅུ་བདུན། །
འཐག་ནས་དངོས་བསྒྱུར་བར་བདུན་དང་། །
བཤེས་ངོར་ཁྲི་དང་ཆོས་གོས་གཉིས། །
ཁ་དོག་སྦེད་པ་གདེང་མེད་དང་། །
བརྡལ་ལ་སོགས་པ་རྣམ་ལྔ་འོ། །
བསྐུར་དང་གཏད་པ་དངོས་བསྒྱུར་དང་། །
བཤེས་ངོར་ལྷུང་བཟེད་མཚུངས་གསུང་མོད། །
འཕྲོག་པ་སྦེད་པ་ཡོ་བྱད་ཙམ། །
ཡིན་ལ་ཁྲི་ནི་ཁྲི་ལས་དང་། །
སྣོད་སྤྱད་ལ་བརྟེན་དེ་གསུམ་དང་། །
ལྷུང་བཟེད་གཉིས་དང་གདིང་བ་དང་། །
རྩ་དབྱུང་ཁས་རལ་ཁྲི་རྐང་དགུ། །
ཟས་ལ་བརྟེན་པ་ཉེར་གཅིག་སྟེ། །
གསོག་འཇོག་སྦྱོར་བཅུག་ཡང་ཡང་གསོག །གཅེར་བུ་བདེ་དང་མགྲོན་གཉེར་དང་། །
ཆང་དང་ཟས་བཅས་སོར་བཤགས་བཞི། །
བྱེ་བྲག་ཚད་དང་ལྡན་པ་དགོས་པ་ནི། འབྲལ་བ་འཁྲུར་འཇུག་སློང་སོགས་བཞི། །
སྲིན་བལ་ལ་སོགས་རྣམ་པ་དྲུག །དགོས་པ་རས་ཆེན་ཁྲི་གོས་བྱེད། །
སྦེད་པ་གདེང་མེད་བརྡལ་སོགས་ལྔ། །
དེ་ལྟར་ཉི་ཤུ་རྩ་ལྔ་འོ། །
ཀུན་སློང་རང་ཁོ་ནའི་དོན་དུ་དགོས་པ་ནི། བླ་མ་འཁྲིག་ཚིག་བསྙེན་བཀུར་དང་། །
འབྲལ་བ་གཉིས་དང་བྱིན་འཕྲོག་དང་། །
གཏད་པ་མ་གཏོགས་ཉི་ཤུ་དྲུག །བླ་མ་འཕྱ་བ་སྦྱོར་བཅུག་དང་། །
ཡང་ཡང་འདུག་ནས་ཕྱེ་དང་ནི། །
གསོད་པ་མེད་དང་མགྲོན་གཉེར་དང་། །
ཁབ་རལ་བདལ་ལ་སོགས་པ་ལྔ། །
སོ་སོར་བཤགས་བཞི་གཞི་བཅུ་བརྒྱད། །
མཐར་ཐུག་དོན་གོ་དགོས་པ་ནི། །
བླ་མ་འཁྲིག་ཚིག་བསྙེན་བཀུར་དང་། །
གཞི་མེད་བག་ཙམ་ཤེས་བཞིན་བཅུ། །
འཕྱ་བ་བསྒོ་བ་ཕྱིས་གནོན་དང་། །
མ་བསྐོས་ཉི་ནུབ་ཟས་ཅུང་དང་། །
སྟོབ་པ་བདེ་དང་འདུན་པ་སྨྲ། །
དགེ་ཚུལ་འགྱོད་པ་སྔངས་བྱེད་དང་། །
གཞི་མེད་བསླབ་པ་ཉན་རྣ་དང་། །
མ་གུས་ད་གདོད་སུམ་ཅུ་གསུམ། །
སྦྱོར་བ་ངག་ཁོ་ནས་བྱེད་པ་ཅན་ནི། དེ་ལས་ཕྱིས་གནོན་སྤངས་པ་གཉིས། །
སྡངས་བྱེད་ཉན་རྣ་མ་གུས་པ། །
མ་གཏོགས་ཉི་ཤུ་རྩ་བདུན་དང་། །
བསྒོ་གྱུར་བཞི་དང་འཁྲུ་བ་ནས། །
སོ་སོའི་བར་དྲུག་རྨེལ་བ་དང་། །
མངོན་མཚན་ཉོ་ཚོང་ལྷུང་བཟེད་ཚོལ། །
རས་ཆེན་ཚོལ་དང་སྡིག་ལྟ་དང་། །

མ་ལོན་པ་སྟེ་བཞི་བཅུ་བཞི། །
ལུས་ངག་གང་རུང་གིས་བྱེད་པ་ཅན་ནི། བསྐུར་བ་བརྟད་པ་དངོས་བསྒྱུར་དང་། །
ཕྱིས་གནོན་གོས་སྟེར་བཤམས་དཀྲུགས་དང་། །
སྤངས་པ་ཉིད་དང་མ་གུས་པའོ། །
ལུས་ངག་གཉིས་ཀ་དགོས་པ་ནི། །
དེ་གསུམ་གསོད་སློང་ཟས་ལེན་པའོ། །
བཅོལ་ཡང་རྫོགས་པ་ནི། རྐུ་དང་གསོད་པ་གཞི་དང་སྨྱན། །
ཁང་པ་ཁང་ཆེན་སྲིན་བལ་དང་། །
འབའ་ཞིག་ཆ་གཉིས་དྲུག་དང་གསེར། །
འཐག་གཉིས་བྱིན་འཕྲོག་ས་བོན་སྤྲོད། །
རིམ་ལྷག་མེ་རེག་རིན་ཆེན་རེག །ཆུ་དང་སྔངས་བྱེད་སྦེད་པ་དང་། །
ས་བརྐོ་ཁབ་རལ་ལ་སོགས་བདུན། །
སུམ་ཅུ་གཉིས་སྟེ་ཁྲི་གདེང་གི །འདིངས་པ་སོར་བཤགས་ཐ་གསུམ་གྱི། །
ཟས་ལེན་བཅོལ་ཡང་འགྲུབ་པ་ཡིན། །
ཞེས་པའོ། །
གཉིས་པ་ཉམས་སུ་བླང་བའི་བསླབ་པ་ལ་གཉིས་ཏེ། སྤྱིའི་དོན་དང་། སོ་སོའི་དོན་ནོ། །
དང་པོ་ལ་ལྔ་སྟེ། དབྱེ་བ་དང་། སྒྲ་འཇུག་པའི་རྒྱུ་མཚན་དང་། བསྡུ་བ་དང་། གྲངས་ངེས་དང་། གོ་རིམ་ངེས་པའོ། །
དང་པོ་ནི། གཞི་བཅུ་བདུན་ཏེ་ལུང་གཞིར་སྡོམ་ནི། རབ་བྱུང་གསོ་སྦྱོང་གཞི་དང་ནི། །
དགག་དབྱེ་དབྱར་དང་ཀོ་ལྤགས་དང་། །
སྨན་དང་གོས་དང་སྲ་བརྐྱང་དང་། །
ཀཽ་ཤམྦཱི་དང་ལས་ཀྱི་གཞི། །
དམར་སེར་ཅན་དང་གང་ཟག་དང་། །
སྤོ་དང་གསོ་སྦྱོང་གཞག་པ་དང་། །
གནས་མལ་དང་ནི་རྩོད་པ་སྟེ། །
དགེ་འདུན་དབྱེན་རྣམས་བསྡུས་པ་ཡིན། །
ཞེས་གསུང་སོ། །
འོ་ན་གཞུང་དམ་པར་གཞི་བཅོ་བརྒྱད་དུ་བཤད་པ་དང་འགལ་ཞེ་ན། འདིའི་ལན་དུ་འགྲེལ་ཆུང་ལས་རབ་བྱུང་གི་གཞི་ལ་རབ་བྱུང་དང་བསྙེན་རྫོགས་དང་། གནས་ཀྱི་སྐབས་གསུམ་ཐ་དད་དུ་བྱེད་པ་ཡིན་ཞེས་པ་མི་འཐད་དེ། དེ་ལྟར་ན་གཞི་བཅུ་དགུར་འགྱུར་བའི་ཕྱིར་དང་། དེ་ལྟར་བཤད་པ་མེད་པའི་ཕྱིར། རང་ལུགས་ནི་ཀཽ་ཤམྦཱིའི་གཞི་ལ། ཕྱིར་བཅོས་ཀྱི་གཞི་དང་། ལས་བྱེད་པའི་གཞི་གཉིས་སུ་ཕྱེ་བ་ཡིན་ཏེ། ཀཽ་ཤམྦཱིའི་གཞིའི་སྡོམ་ལ། ཀཽ་ཤམ་བར་གྱི་འཐབ་ཀྲོལ་གྱིས། །
དགེ་སློང་རྩོད་པ་སྣ་ཚོགས་དང་། །
ཁྲིའུ་དང་རྩོད་པར་བྱེད་པ་དང་། །
རིང་པོ་ལེན་གྱི་སྤྱེད་པ་དང་། །
ངན་སྤོང་ལན་ཚྭ་ཁང་པ་དང་། །
བསྲུང་དང་ཚལ་སྡུག་གླང་ཆེན་དང་། །
མ་འགགས་པས་ནི་དེ་བྱས་དང་། །
མཉན་ཡོད་དུ་ནི་ཞི་བར་བྱས། །
ཞེས་པའི་སྡོམ་གྱི་རིང་པོ་ལེན་གྱི་ནས། མ་འགགས་པས་ནི་དེ་བྱས་ཀྱི་བར་ལུང་བར་མར་ཁ་འཕངས་ཏེ། དགེ་སློང་དག་སྔོན་བྱུང་བ་ཡུལ་ཀ་ཤའི་རྒྱལ་པོ་ཚངས་བྱིན་ཞེས་བྱ་བ་དང་། ཡུལ་ས་ལའི་རྒྱལ་པོ་རིང་པོ་ལེན་གཉིས་ཕན་ཚུན་རྩོད་པར་འགྱུར་ཏེ། རྒྱས་པར་ནི་ལུང་བར་མའི་ཏིང་ངེ་འཛིན་དང་ལྡན་པའི་ལེའུ་ལས་རིང་པོར་ལེན་གྱི་མདོ་འབྱུང་བ་བཞིན་ནོ། །
ཞེས་བཤད་པས། དེར་ཁ་འཕངས་པ་བསྡུས་པ་ནི་ཕྱིར་བཅོས་ཀྱི་གཞི་དང་། སྡོམ་ལྷག་མ་རྣམས་ཀྱིས་བསྡུས་པ་ནི་ལས་བྱེ་བའི་གཞི་ཡིན་ལ། ད་ལྟ་ལུང་ན་དེ་ལས་མེད་ཀྱང་ཁ་འཕངས་རྣམས་ཕྱིར་བཅོས་ཀྱི་བྱེ་བྲག་ཡིན་པས་དམར་སེར་ཅན་གྱི་གཞི་དང་གཉིས་གཅིག་ཏུ་བསྡོམས་ནས་ཕྱིར་བཅོས་ཀྱི་གཞི་ཞེས་བཏགས་པ་སྟེ། རྒྱ་ཆེར་འགྲེལ་ལས། ཀཽ་ཤམྦཱི་བ་དང་དམར་སེར་ཅན་གྱི་གཞི་གཉིས་ལ་ཕྱིར་བཅོས་ཀྱི་གཞི་ཞེས་བྱ་བའི་མིང་གཞན་དུ་བྱ་སྟེ་ཕྱིར་བཅོས་པར་བྱ་བར་གང་ཟག་གི་བྱེ་བྲག་ཐམས་ཅད་བསྟན་པའི་ཕྱིར་རོ། །
འཐབ་ཀྲོལ་བྱེད་པ་ལ་སོགས་པའི་གང་ཟག་ཇི་སྙེད་ཕྱིར་བཅོས་པར་བྱ་བ་དེ་དག་ཐམས་ཅད་དེ་གཉིས་ཀྱིས་ཕྱིར་བཅོས་པར་གསུངས་པས་དེའི་ཕྱིར་དོན་དང་མཐུན་པའི་མིང་བསྟན་པར་བྱ་བའི་ཕྱིར་དེ་གཉིས་ལ་ཕྱིར་བཅོས་པའི་གཞི་ཞེས་བྱ་བའི་མིང་གཞན་དུ་བྱ་སྟེ། དེས་ན་མིང་བརྗོད་པ་ཁོ་ནས་བརྡ་འཕྲོད་སླ་བར་འགྱུར་རོ་ཞེས་གསུངས་སོ། །

སྲ་བརྐྱང་གི་གཞིའི་མིང་དོན་ཡན་ཆད་བརྡ་འཕྲོད་པ་སླ་ལ། ཀཽ་ཤམྦཱིའི་དགེ་སློང་གིས་ཡངས་པ་ཅན་པའི་དགེ་སློང་ལ་གནས་དབྱུང་བྱས་པས་རྩོད་པ་ཆེན་པོར་གྱུར་ནས་ལས་བྱེ་བར་གྱུར་པ་ལ་ཀཽ་ཤམྦཱིའི་གཞི་ཞེས་བཏགས་སོ། །
དམར་སེར་ཅན་གྱི་གཞི་ནི། དམར་སེར་ཅན་འཐབ་ཀྲོལ་བྱེད་པ་ལ་བསྡིགས་པ་ནན་ཏུར་བྱ་བ་དང་། དེ་བཞིན་དུ་སྨད་པ་དང་། བསྐྲད་པ་དང་། ཕྱིར་འགྱེད་ནན་ཏུར་དང་། མ་མཐོང་བར་གནས་ནས་དབྱུང་། ཕྱིར་མི་འཆོས་པ་གནས་ནས་དབྱུང་། སྡིག་ལྟ་ཅན་གནས་ནས་དབྱུང་། སྤོ་བ་དང་གཞི་ནས་སྤོ་བ་དང་། ཡང་གཞི་ནས་བསླང་བའི་སྤོ་བ་དང་། མགུ་བ་དང་དབྱུང་བའི་ཆོ་ག་རྣམས་བསྟན་པ་ལ་ཐོག་མའི་མིང་ནས་སྨོས་ཏེ། དམར་སེར་ཅན་གྱི་གཞི་ཞེས་བཏགས་སོ། །
གང་ཟག་གི་གཞི་ནི། གང་ཟག་གཞན་ཞིག་དགེ་འདུན་ལྷག་མའི་ལྟུང་བ་བྱུང་ནས་མ་བཅབས་པ་དང་། གང་ཟག་གཞན་ཞིག་ལྟུང་བ་གཉིས་བྱུང་ནས་ཟླ་བ་གཉིས་སུ་མ་ཤེས། ཤེས་ནས་ཟླ་བ་གཉིས་སུ་བཅབས་པ་ལ་སོགས་པ་བཅབས་པ་དང་། མ་བཅབས་པའི་བྱེ་བྲག་མང་པོ་བྱུང་བའི་ཁྱད་པར་གཏན་ལ་འབེབས་པ་ལ་གང་ཟག་བྱེ་བྲག་པའི་མིང་མ་སྨོས་པར་གང་ཟག་འབའ་ཞིག་ཅེས་སྨོས་ནས་བསྟན་པས་ན་གང་ཟག་གི་གཞི་ཞེས་བཏགས་སོ། །
སྤོ་བ་དང་བཞི་ནས་སྤོ་བ་དང་། ཡང་གཞི་ནས་བསླངས་ཏེ་སྤོ་བ་དང་། མགུ་བ་སྤྱོད་ཚུལ་སྟོན་པ་ལ་ཕྱོགས་གཅིག་གི་མིང་བཏགས་ནས་སྤོ་བའི་གཞི་ཞེས་བཏགས་སོ། །
གསོ་སྦྱོང་བཞག་པའི་གཞི་སྡོམ་ནི། མ་དག་གསོ་སྦྱོང་དགེ་སློང་དག །མཽའུ་འགལ་བུ་ཡིས་ཉམས་པ་དང་། །
དེ་ནས་སྟོན་པས་སྨད་པ་དང་། །
དགེ་འདུན་གྱིས་བོར་གསོ་སྦྱོང་ངོ་། །
ཞེས་པའི་སྡོམ་གྱི་ཚིགས་སུ་བཅད་པ་འདི་ནི་ཡུལ་ཙམ་པར་གསོ་སྦྱོང་གི་མདོ་རྒྱས་པར་གསུང་སྟེ། །
གསོ་སྦྱོང་གི་མདོ་དེ་ཡང་ལུང་བར་མ་ཡང་དག་འགྲོ་བའི་ལེའུ་ལས་འབྱུང་ངོ་ཞེས་ཁ་འཕངས་པ་རྣམས་དང་། ལུང་འདི་ན་ཡོད་པ་ལ་ལྟུང་བ་གླེང་པའི་ཕྱིར་སྐབས་འབྱེད་གཞུག་པ་དང་། མི་འབྱེད་ན་མི་སྨྲ་བ་དང་། གདམས་ངག་གཞག་པ་དང་། གསོ་སྦྱོང་གཞག་པ་དང་། དགག་དབྱེ་གཞག་པ་དང་། གསོ་སྦྱོང་གཞག་པ་དང་། དགག་དབྱེ་གཞག་པ་ཆོས་དང་ལྡན་མི་ལྡན་གྱི་རྣམ་གཞག་རྒྱས་པར་སྟོན་པ་ལ་གསོ་སྦྱོང་གཞག་པའི་གཞི་ཞེས་ཕྱོགས་གཅིག་ནས་མིང་བཏགས་པའོ། །
གནས་མལ་གྱི་གཞི་ལ་སོགས་པའི་ཚིག་གི་དོན་ནི་རྟོགས་པར་སླའོ། །
གཉིས་པ་ནི། དེ་རྣམས་ལ་གཞི་ཞེས་བྱ་བ་ནི། གཞིའི་སྐད་དོད་ཝ་སྟུ་ཞེས་བྱ་བ་དོན་ལྔ་ལ་འཇུག་པར་བཤད་ཀྱང་། འདིར་དེ་དང་དེའི་རྟེན་བྱེད་པས་ན་གཞི་ཞེས་བྱ་སྟེ། བརྗོད་བྱ་དེ་སྟོན་པས་ན་རྗོད་བྱེད་ལ་ཡང་གཞིར་གདགས་ཏེ། གཞི་འགྲེལ་ལས། གཞི་ཞེས་བྱ་བ་ནི་རྟེན་ཏེ་དེའི་རབ་ཏུ་བྱུང་བ་ལ་སོགས་པའི་རྟེན་དུ་གྱུར་པ་ཉེ་བར་སྟོན་པའི་གཞུང་ནི་རབ་ཏུ་བྱུང་བའི་གཞི་ལ་སོགས་པའི་སྒྲར་གསུངས་སོ། །
ཞེས་སོ། །
གསུམ་པ་ནི། མདོ་འདི་ཐར་པ་དོན་དུ་གཉེར་བའི་གང་ཟག་རྣམས་ལ་མྱ་ངན་ལས་འདས་པའི་གཞིར་ལྷག་པ་ཚུལ་ཁྲིམས་ཀྱི་བསླབ་པ་དགོས་ཤིང་། དེ་ལེན་པ་དང་། བསྲུང་བ་དང་། ཉམས་ན་ཕྱིར་བཅོས་པའི་ཐབས་གསུམ་བསྟན་ཚུལ་སྔར་བཤད་ཟིན་ནོ། །
བཞི་པ་ནི་དོན་དེ་བསྟན་པ་ནི་དེ་ཙམ་གྱི་གྲུབ་པའི་ཕྱིར་རོ། །
ལྔ་པ་ནི་ཕལ་ཆེར་ལུང་ལས་བཤད་པའི་གོ་རིམ་ཡིན་ལ། དབྱར་དགག་གཉིས་ནི་རྒྱུ་འབྲས་ཀྱི་རིམ་པ་ཡིན་ལ། གོས་དང་སྨན་ནི་གོས་ཡོ་བྱད་ཀྱི་གཙོ་བོ་ཡིན་ལ་སྨན་གཙོ་བོ་མ་ཡིན་པ་དང་། གོས་གཞི་གསུམ་སྲ་བརྐྱང་རྒྱུ་ལྟ་བུ་དང་། དགག་དབྱེ་དང་དུས་འབྲེལ་བའི་ཕྱིར་དང་པོར་བསྟན་ལ། གཉིས་པོ་ཡང་གོས་སྤྱིར་བསྟན་ལྟ་བུ་ཡིན་ལ་ཀོ་ལྤགས་དམིགས་བསལ་ཡིན་པའི་ཕྱིར་རོ། །

ལས་ཀྱི་གཞི་ནི་ཐམས་ཅད་ལ་དགོས་པའི་ཕྱིར་དབུས་སུ་བསྟན་ནོ། །
རྩོད་པའི་གཞི་གསུམ་བརྗོད་བྱ་མཐུན་པས་ཕྱོགས་གཅིག་ཏུ་བསྟན་ལ་འཁོར་ལོ་བྱེ་བ་རྗོད་བྱ་ཉུང་བའི་ཕྱིར་རྩོད་གཞིའི་གོང་དུ་བསྟན་ནོ། །
གནས་མལ་ནི་ཐམས་ཅད་བྱ་བའི་རྟེན་ཡིན་པས་ཐ་མར་བསྟན་ནོ། །
གཉིས་པ་སོ་སོའི་དོན་ལ་ལྔ་སྟེ། བསླབ་པ་ཡོངས་སུ་སྦྱོང་བའི་དང་། བདེ་བར་གནས་པའི་རྐྱེན་བསྟེན་པའི་དང་། བྱ་བའི་ཐབས་ལས་ཀྱི་དང་། གསོ་བ་ཕྱིར་བཅོས་པའི་དང་། དེ་ཐམས་ཅད་ཀྱི་རྟེན་གནས་མལ་གྱི་གཞིའོ། །
དང་པོ་ལ་གསུམ་སྟེ། གསོ་སྦྱོང་གི་སྒོ་ནས་དང་དབྱར་གྱི་སྒོ་ནས་དང་། དགག་དབྱེའི་སྒོ་ནས་བསླབ་པ་ཡོངས་སུ་སྦྱོང་བའོ། །
དང་པོ་ལ་གཉིས་ཏེ། ཞི་གནས་ཀྱི་གསོ་སྦྱོང་དང་། མཐུན་པའི་གསོ་སྦྱོང་ངོ་། །
དེ་སྐད་དུ་ཡང་ཀརྨ་ཤ་ཏམ་ལས། གསོ་སྦྱོང་ཞེས་བྱ་བ་ནི་བསླབ་པ་གསུམ་པོ་དག་གསོ་ཞིང་སྦྱོང་བར་བྱེད་པ་དག་སྟེ། དེ་ཡང་རྣམ་པ་གཉིས་ཏེ། མཐུན་པའི་གསོ་སྦྱོང་དང་། ཞི་གནས་ཀྱི་གསོ་སྦྱོང་ངོ་ཞེས་སོ། །
ཞིག་གནས་ཀྱི་གསོ་སྦྱོང་ལ་ལྔ་སྟེ། གང་དུ་སྒྲུབ་པའི་གནས། གང་གིས་སྒྲུབ་པའི་རྟེན། གང་བསྒྲུབ་པའི་དངོས་པོ། ཇི་ལྟར་སྒྲུབ་པའི་ཚུལ། དེ་ལྟར་བསྒྲུབས་པའི་དགོས་པའོ། །
དང་པོ་ནི། ཉིན་མོ་སྐྱེ་བོའི་རྒྱུ་འགྲུལ་དང་། མཚན་མོ་སྒྲའི་རླག་ཅོར་དང་གཅན་ཟན་དང་ཆོན་རྐུན་པ་ལ་སོགས་པས་གནོད་པ་མེད་ཅིང་། ལོག་འཚོ་དང་བྲལ་བའི་ཡོ་བྱད་མོད་ཅིང་རྣལ་འབྱོར་དང་མཐུན་པའོ། །
གཉིས་པ་ནི། ཚུལ་ཁྲིམས་རྣམ་པར་དག་པ་དང་ལྡན་ཞིང་སྡེ་སྣོད་ལ་ཐོས་བསམ་གྱིས་རྒྱུད་སྦྱངས་པ། ལུས་འདུ་འཛི་ལས་བསྲིང་བ་དང་སེམས་རྣམ་རྟོག་ལས་བསྲིང་བ་གཉིས་དང་ལྡན་པ། འདོད་པ་ཆུང་ཞིང་། ཆོག་ཤེས་པ། ཐར་པ་དོན་དུ་གཉེར་བའོ། །
ཇི་སྐད་དུ་མཛོད་ལས། ཚུལ་གནས་ཐོས་དང་བསམ་ལྡན་པས། །
སྒོམ་པ་ལ་ནི་རབ་ཏུ་སྦྱོར། །
ཞེས་སོ། །
གསུམ་པ་ནི། ཞི་གནས་དང་ལྷག་མཐོང་གཉིས་ཡིན་ལ། དེ་ཡང་དང་པོ་ཞི་གནས་སྒྲུབ་དགོས་ཏེ། ཞི་གནས་དང་ལྡན་པའི་ལྷག་མཐོང་ནི། ཉོན་མོངས་པ་སྤོང་བ་ལ་མཐུ་ཆེ་བ་ཡིན་པའི་ཕྱིར། འདི་ལ་དགོངས་ནས། སྤྱོད་འཇུག་དུ། ཞི་གནས་རབ་ཏུ་ལྡན་པའི་ལྷག་མཐོང་གིས། །
ཉོན་མོངས་རྣམ་པར་འཇོམས་པར་ཤེས་བྱས་ནས། །
ཐོག་མར་ཞི་གནས་བཙལ་བྱ་དེ་ཡང་ནི། །
འཇིག་རྟེན་ཆགས་པ་མེད་ལ་མངོན་དགས་འགྲུབ། །
ཅེས་སོ། ཞི་གནས་སྒོམ་པ་ལ་གཉིས་ཏེ། འདོད་ཆགས་ཤས་ཆེ་བའི་གང་ཟག་གིས་མི་སྡུག་པ་དང་། རྣམ་རྟོག་ཤས་ཆེ་བའི་གང་ཟག་གིས་དབུགས་དབྱུང་རྔུབ་སྒོམ་ཚུལ་གཉིས་མཛོད་ལས་བཤད་ལ། དེ་རེ་རེ་ཡང་སེམས་གནས་པའི་ཐབས་དགུ་དགུའི་སྒོ་ནས་ཉམས་སུ་བླང་བར་བྱ་སྟེ། སེམས་གནས་དགུ་པའི་ཚེ་ལུས་སེམས་ཤིན་ཏུ་སྦྱངས་པའི་བདེ་བ་ཁྱད་པར་ཅན་སྐྱེས་པའི་ཞི་གནས་མཚན་ཉིད་པ་ཐོབ་པར་མདོ་སྡེ་རྒྱན་ལས་བཤད་པ་ལྟར་ཁས་བླང་བར་བྱའོ། །
ལྷག་མཐོང་སྒོམ་པའི་ཚུལ་ནི། ཞི་གནས་གྲུབ་པར་གྱུར་པ་ཡིས། །
དྲན་པ་ཉེར་གཞག་བསྒོམ་པར་བྱ། །
ཞེས་གསུང་པ་ལྟར་ཞི་གནས་གྲུབ་ནས་ལྷག་མཐོང་དྲན་པར་ཉེར་གཞག་ལ་སོགས་པ་བྱང་ཕྱོགས་སོ་བདུན་ལ་འཇུག་སྟེ། དེ་ཡང་། མཚན་ཉིད་རབ་ཏུ་རིག་པ་ཡིད་ལ་བྱེད་པ་སོགས་ཡིད་བྱེད་བདུན་གྱི་སྒོ་ནས་འཇུག་སྟེ། ཟད་པ་ཤེས་པ་ཐོབ་པའི་ཚེ་སྦྱོར་བ་མཐའི་འབྲས་བུ་ཡིད་ལ་བྱེད་པ་སྐྱེས་པ་ཡིན་པས་ཐར་པ་ཐོབ་པ་ཡིན་ནོ། །
ལྔ་པ་ནི། དེ་ལྟ་བུའི་ཚུལ་གྱིས་སྤང་བྱ་རྣམས་སྤངས་ནས་མྱ་ངན་ལས་འདས་པ་འཐོབ་པར་འགྱུར་བའོ། །

འདིར་སྤོང་བའི་ཞལ་ཏ་བས་བསྡུ་བའི་ཕྱིར་གཎྜི་བརྡུང་ངོ་། །
ཞེས་བཤད་པའི་གཎྜིའི་རྒྱུ་དང་ཚད་ལ་སོགས་པ་ཇི་ལྟ་བུ་ཞེ་ན། རྒྱུ་ནི། གཎྜིའི་མདོ་ལས། ཙནྡན་བིལ་བ་པ་ལ་ཤ །ཨ་ཤྭད་ཐ་དང་ཙནྡན་དམར། །
རྒྱ་སྟར་ཧ་ལ་ཀིངྴུ་ཀ། །
ཤིཾ་ཤ་པ་དང་ཧ་མ་ལ། །
ཨ་སྨྲ་སྟར་བུ་སྐྱུ་རུ་ར། །
ཏནྟི་ས་ར་ཨ་ཤྭ་ཀམ། །
འདི་དག་ཐམས་ཅད་མེད་ན་ཡང་། །
ཝོ་སེ་ལ་ནི་འབད་དེ་བྱ། །
ཞེས་དང་། ཚད་ཡང་། ཚད་ནི་ཆུ་རུ་སོར་ཚད་ཀྱི། །
བརྒྱད་ཅུ་རྩ་བཞི་ཉིད་བྱ་ཞིང་། །
ཞེང་དུ་སོར་དྲུག་བྱ་བ་སྟེ། །
དཔངས་སུ་ཡང་ནི་གཉིས་བྱ་འོ། །
སོར་མོའི་ཚིགས་ཀྱི་ཚད་དག་གིས། །
ཟུར་བཞི་ཚད་ནི་གཉིས་པ་ཡིན། །
ལེགས་མཉམ་ཉིད་དང་ཤིན་ཏུ་གསལ། །
རྩེ་གཉིས་སྦལ་པའི་མགོ་བཞིན་ནོ། །
དེ་ནས་རྡུང་བར་བྱེད་པ་ཡང་། །
ཤིང་དེ་ཉིད་ལས་འབད་དེ་བྱ། །
སོར་བཅུ་གཉིས་ཀྱི་ཚད་དག་ལ། །
ཟླུམ་ཞིང་རྩེ་གཉིས་ནེའུ་ལེའི་མགོ །ཆང་གཟུང་ཚད་ཀྱང་དེ་བཞིན་ནོ། །
ཤིན་ཏུ་འཇམ་དང་རྩིབས་མཉམ་པར། །
ཞེས་སོ། །
གཎྜི་དེ་བརྡུང་བའི་གནས་ནི། ཁང་སྟེང་གིས་མཚོན་པའི་ས་ཕྱོགས་མཐོ་བ་ནས་སོ། །
གྲངས་ཇི་ཙམ་ཞེ་ན། ཚོགས་པ་ཆེན་པོའི་ཚེ། དགེ་འདུན་བསྡུ་བའི་ཕྱིར་ནི་རྒྱུད་གསུམ་དང་རྒྱུད་དེ་སྙེད་ཀྱི་ཏོག་སྟེ་རྒྱུད་གསུམ་ཏོག་གསུམ་མོ། །
དེ་ཡང་རྒྱུད་གསུམ་ནི། ཐོག་མར་གཅིག་ནས་བཟུང་སྟེ་བཅོ་བརྒྱད་ཀྱི་བར་དུ་སྒྲ་ཇེ་ཆེར་གཏོང་། དེ་ནས་བཅུ་བདུན་གྱི་བར་སྒྲ་ཇེ་ཆུང་དུ་གཏོང་བ་ནི་རྒྱུད་གཅིག་ཡིན་ལ། རྒྱུད་གཉིས་པ་དང་གསུམ་པ་ནི་དེ་དང་འདྲའོ། །
དེ་ལྟར་ན་རྒྱུད་རེ་རེ་ལ་སུམ་ཅུ་རྩ་ལྔ་རྩ་ལྔ་སྟེ་བརྒྱ་དང་ལྔ། མཇུག་གི་ཏོག་གསུམ་བསྣན་པས་བརྒྱ་རྩ་བརྒྱད་དུ་འགྱུར་རོ། །
གཎྜི་བརྡུང་ཚུལ་ཐམས་ཅད་ཀྱི་ཐོག་མར་དཀོན་མཆོག་གསུམ་ལ་ཕྱག་འཚལ་བ་དང་། ཤངས་འཚལ་ལན་གསུམ་སྔོན་དུ་འགྲོ་དགོས་པ་ཡིན་ནོ། །
མཇུག་ཏུ་སྒྲ་ཆེན་པོ་གསུམ་རྒྱུད་གསུམ་པོ་དེའི་ཏོག་དང་འདྲ་བ་ཡིན་པས་ན་ཏོག་ཅེས་བྱ་སྟེ་མཆོད་རྟེན་གྱི་ཏོག་བཞིན་ནོ། །
ཏོག་ཅེས་པ་སྒྲའི་གདངས་ལ་འདོད་པ་ནི་ཤིན་ཏུ་ནོར་ཏེ། བོད་ཡིག་གི་བརྡ་དག་ཀྱང་འཁྲུག་འདུག་པའི་ཕྱིར་རོ། །
ཏོག་མེད་པའི་རྒྱུད་རྣམས་ལ་བྱི་བོ་ཞེས་བྱ་སྟེ། ཏོག་མེད་ཀྱི་མཆོད་རྟེན་ལ་མཆོད་རྟེན་བྱི་བོ་ཞེས་གྲགས་པ་བཞིན་ནོ། །
ལུང་ཁ་ཅིག་ལས་སྔར་བཤད་པའི་རྒྱུད་གསུམ་དང་ཏོག་གཉིས་ཞེས་བཤད་དོ། །
ཚངས་པར་མཚུངས་པ་ཤི་བ་ལ་འཕྲག་པ་སྟེ་ཕུང་པོ་དབྱུང་བུའི་དོན་དུ་རྒྱུད་གཅིག་ཏོག་མེད་པའི་བྱི་བོའོ། །
ལུང་ཁ་ཅིག་ལས་ནི་རྒྱུད་གཅིག་དང་ཏོག་གཅིག་གི་ཞེས་བཤད། སྤོང་བ་པ་བསྡུ་པའི་དོན་དུ་འཁར་གསིལ་ལོ། །
ལུང་ཁ་ཅིག་ལས་ནི་དེའི་དོན་དུ་གཎྜི་ཆུང་དུ་བརྡུང་ཞེའོ། །
སེར་བ་ལ་སོགས་པའི་གནོད་པ་བྱུང་བ་ལ་ནི། གནོད་པ་སེལ་བ་ལ་ཇི་ཙམ་གྱིས་ཆོག་པ་བརྡུང་ངོ་། །
དགེ་འདུན་ཟས་ཀྱི་ཕྱིར་འདུ་བའི་དོན་དུ་ནི་གཎྜི་དང་གཎྜི་ཆུང་བ་གཉིས་ཀ་བརྡུང་ངོ་། །
ཇི་ལྟར་ཞེ་ན་དེ་གཉིས་བར་དུ་བཅད་དེའོ། །
ཇི་ཙམ་དུ་ཞེ་ན། རྒྱང་པ་སྟེ་ཐོག་མར་ཆུང་ངུ་བརྡུང་སྟེ་ཁང་སྐྱོང་དང་གཙང་སྦྱོར་ལ་སོགས་པས་སངས་རྒྱས་མཆོད་པ་དང་། ལྷུང་བཟེད་བཀྲུ་བ་ལ་སོགས་པའི་ལས་བྱས་ཟིན་པ་ཙམ་དེའི་འོག་ཏུ་ཆེན་པོ་བརྡུང་པའོ་ལྷག་མ་ནི་གོ་བར་ཟད་དོ། །
གཎྜི་ཆུང་ངུ་ནི་རྒྱུད་གཅིག་ཏོག་གཅིག་པ་ཡིན་ལ། ཆེན་པོ་ནི་རྒྱུད་གསུམ་ཏོག་གསུམ་པ་ཡིན་ནོ་ཞེས་བླ་མ་གསུང་ངོ་། །

ཐེག་ཆེན་གྱི་སྡེ་སྣོད་ལས་ནི་གཎྜི་ལ་ཡུམ་ཆེན་མོའི་འདུ་ཤེས་ཉེ་བར་གཞག་པ་དང་། ཕན་ཡོན་ཡང་། རྒྱལ་པོ་གང་ཚེ་ཡུལ་འཁོར་དུ། །
གཎྜི་འདི་ནི་གྲག་གྱུར་པ། །
དེར་ནི་དཔལ་དང་གྲགས་པ་དང་། །
འདོད་པ་འདི་ནི་ལོངས་སྤྱོད་འགྱུར། །
ཞེས་སོགས་རྒྱས་པར་གསུངས་སོ། །
གཉིས་པ་མཐུན་པའི་གསོ་སྦྱོང་ལ་ལྔ་སྟེ། བཅུ་བཞི་པ་དང་། བཅོ་ལྔ་པ་དང་། བཀྲ་ཤིས་ཀྱི་དང་། གནོད་པ་ལས་བཟློག་པའི་དང་། དགེ་འདུན་བྱེ་བ་འདུམས་པའི་གསོ་སྦྱོང་ངོ་། །
འདི་དག་ལ་བཞི་ལས། གང་དུ་བྱ་བའི་གནས། གང་གི་ཚེ་བྱ་བའི་དུས། གང་དག་བྱ་བའི་ཚོགས་པ། ཇི་ལྟར་བྱ་བའི་ཆོ་གའི་ཁྱད་པར་རོ། །
དང་པོ་ནི། ལས་ཐམས་ཅད་མཚམས་ཀྱི་ནང་དུ་བྱ་དགོས་ལ། དེ་ཡང་གནས་ལ་བློ་མཐུན་བྱས་ལ་མ་ཞིག་པ་གཅིག་དགོས་ཏེ། གཞན་དུ་ན་མི་ཆགས་པའི་ཕྱིར། གསོ་སྦྱོང་ལྟ་བུ་གཅིག་ལ་གནས་ལ་བློ་མཐུན་བྱས་ལ་མ་ཞིག་པ་གཅིག་ཡིན་ན། དེར་ལས་གཞན་བྱ་བ་ལ་ཡང་བློ་མཐུན་བྱ་མི་དགོས་ཏེ། ལས་གཞན་གྱི་གནས་ཀྱང་དེ་ཡིན་ནོ། །
ཞེས་གསུངས་པའི་ཕྱིར། མཚམས་ལ་ལས་ཀྱི་མཚམས་དང་། རང་བཞིན་གྱི་མཚམས་གཉིས། དང་པོ་ལ་མཚམས་པོ་ཆེ་དང་། མཚམས་བུ་ཆུང་དཀྱིལ་འཁོར་བ་གཉིས་ཡོད་ལ། རང་བཞིན་གྱི་མཚམས་ནི་རྩིག་པ་ལ་སོགས་པས་བསྐོར་བའོ། །
གཉིས་པ་ནི། བཅོ་ལྔ་པ་དང་བཅུ་བཞི་པ་བྱ་བའི་དུས་གཉིས་བཤད་པར་བྱ་སྟེ། ཕྱི་མ་གསུམ་གྱི་དུས་ནི་སྐབས་སུ་བབ་པའི་དུས་དེ་དང་དེར་བྱ་བ་གོ་སླ་བའི་ཕྱིར་རོ། །
སྤྱིར་ལོ་གཅིག་ལ་གསོ་སྦྱོང་ཉི་ཤུ་རྩ་བཞི་ཡོད་དོ། །
དགེ་སློང་གི་ལོ་དྲི་བར་གསོ་སྦྱོང་དུ་ཡོད། ཉི་ཤུ་རྩ་བཞི་སྟེ་དགུན་ཟླ་འབྲིང་པོ་དང་། དཔྱིད་ཟླ་ར་བ་དང་ཐ་ཆུང་དང་། དབྱར་ཟླ་འབྲིང་པོ་དང་། སྟོན་ཟླ་ར་བ་དང་ཐ་ཆུང་རྣམས་ཀྱི་མར་གྱི་ངོའི་གསོ་སྦྱོང་རྣམས་ནི་བཅུ་བཞི་པའོ། །
ལྷག་མ་རྣམས་ནི་བཅོ་ལྔ་པའོ། །
ཞེས་གསུངས་ཏེ། ཕྱེད་ཚེས་པའི་ལུགས་ཡིན་ནོ། །
མཛོད་འགྲེལ་ལས། དགུན་དང་དཔྱིད་དང་དབྱར་རྣམས་ཀྱི། །
ཟླ་བ་ཕྱེད་དང་གཉིས་འདས་ཤིང་། །
ཟླ་བ་ཕྱེད་ནི་ལུས་པ་ན། །
མཁས་པས་ཞག་མི་ཐུབ་པ་དོར། །
ཞེས་པ་དང་། འདིར་ཡང་དུས་ཚིགས་རྣམས་ཀྱི་ཟླ་བ་ཕྱེད་ལུས་བ་ཉིད་ལའོ་ཞེས་དང་། རྒྱལ་སྲས་སུ་གསུང་རབ་ལས་ནི་དུས་གསུམ་ཁོ་ན་ཡིན་གྱི། འཇིག་རྟེན་པའི་ལྟར་དྲུག་ནི་མ་ཡིན་ཏེ། དགུན་སྟོད་ནི་གྲང་བར་འདྲ་བའི་ཕྱིར་དགུན་དུ་བཤད་དོ། །
སོ་ཀ་ནི་ཚ་བར་འདྲ་བའི་ཕྱིར་དཔྱིད་དུ་བཤད། སྟོན་ནི་ཆར་འབབ་ཏུ་འདྲ་བའི་ཕྱིར་དབྱར་དག་ཡིན་ནོ་ཞེས་གསུངས་ཏེ། དེ་དག་གི་དོན་ནི། འདིར་དུས་ཚིགས་གསུམ་སྟེ། དགུན་དང་། དཔྱིད་དང་། དབྱར་གྱི་དུས་སོ། །
དང་པོ་ལ་དགུན་དང་དགུན་སྟོད་གཉིས། གཉིས་པ་ལ་དཔྱིད་དང་སོས་ཀ་གཉིས། གསུམ་པ་ལ་དབྱར་དང་སྟོན་གྱི་དུས་གཉིས་སུ་ཕྱེ་ནས་དེ་དག་གི་ཟླ་བ་ཕྱེད་དང་གཉིས་འདས་ནས་ཟླ་བ་ཕྱེད་ལུས་པ་ན་གསོ་སྦྱོང་བཅུ་བཞི་པ་འབྱུང་བར་བསྟན་ཏེ། ཟླ་བའི་ངོས་འཛིན་ཡང་ཚིག་ལེར། ཁ་བ་སོས་ཀ་དབྱར་རྣམས་ཀྱི། །
ཟླ་བ་གཉིས་དང་བཞི་ཡི་ནི། །
མར་ངོ་ལ་ནི་བཅུ་བཞི་པའི། །
གསོ་སྦྱོང་སྡོམ་བརྩོན་དག་གིས་བྱ། །
ས་ག་དང་ནི་ཆུ་སྟོད་དང་། །
དེ་བཞིན་ཁྲུམས་སྨད་སྨིན་དྲུག་ཅན། །
རྒྱལ་དང་དབོ་ཞེས་བྱ་བ་ཉིད། །
དྲུག་པོའི་མར་ངོ་བཅུ་བཞིར་བརྗོད། །
ཅེས་དང་། དགེ་ཚུལ་གྱི་ལོ་དྲི་བར། རྒྱལ་དང་དབོ་དང་ས་ག་ཅན། །
ཆུ་སྟོད་ཁྲུམས་སྨད་སྨིན་དྲུག་ཅན། །
འདི་རྣམས་ཀྱི་ནི་ནག་པོའི་ཕྱོགས། །

ཟླ་ཕྱེད་གསོ་སྦྱོང་བཅུ་བཞི་པ། །
ཞེས་གསུངས་ཏེ། སྟོན་ཟླ་ཐ་ཆུང་སྨིན་དྲུག་གིས་ཉ་བའི་ཚེས་བཅུ་དྲུག་ནི་མར་ངོ་སྔོན་འགྲོའི་དབང་དུ་བྱས་པའི་དགུན་ཟླ་ར་བ་མགོའི་ཟླ་བའི་ཚེས་གཅིག་ཡིན་ལ། དེ་ནས་ཟླ་བ་ཕྱེད་དང་གཉིས་འདས་ནས་ཟླ་བ་ཕྱེད་ལུས་པའི་དུས་ནི་རྒྱལ་གྱི་ཟླ་བའི་གནམ་སྟོང་ཡིན་པས་དེར་ཞག་མི་ཐུབ་གཅིག་འབྱུང་ཞིང་། དེ་ནས་ཟླ་བ་ཕྱེད་དང་གཉིས་འདས་ནས་ཕྱེད་ལུས་པའི་དུས་ནི་དབོའི་ཟླ་བའི་གནམ་སྟོང་ཡིན་པས། ཞག་མི་ཐུབ་འབྱུང་བ་སོགས་རིགས་པས་དཔྱད་པས་འགྲུབ་སྟེ། འདིས་ལོ་མགོ་མགོ་ཟླ་ནས་འཛིན་པ་ཡང་གྲུབ་བོ། །
དུས་ཚིགས་དྲུག་པོ་དེ་ལ་གསོ་སྦྱོང་བཅུ་བཞི་པ་བྱ་བར་བཤད་པས། ལྷག་མ་བཅོ་བརྒྱད་པོ་དེ་གསོ་སྦྱོང་བཅོ་ལྔ་པ་ཡིན་པར་གྲུབ་སྟེ། གསོ་སྦྱོང་བྱའོ། །
ཚེས་བཅོ་ལྔ་ལའོ། །
ཞེས་གསུངས་པའི་ཕྱིར། གསོ་སྦྱོང་མི་ཐུབ་པ་དྲུག་པོ་དེ་ཚེས་བཅོ་ལྔ་ལ་བྱེད་པ་ཡིན་ཀྱང་། དེ་ལ་བཅུ་བཞི་པ་ཞེས་བརྗོད་པའི་རྒྱུ་མཚན་ཡོད་དེ། གསོ་སྦྱོང་སྔ་མ་བྱས་པའི་ཉིན་མོ་ནས་འདིའི་བར་ལ་ཉི་མ་གཅིག་ཆད་པས་ཞག་བཅུ་བཞི་ལས་མེད་པའི་ཕྱིར་རོ། །
ཊཱི་ཀ་ལས་འདི་ལྟར་ཚེས་གཅིག་ནས་བཅོ་ལྔའི་བར་གྱི་ཉི་མ་གང་ཡང་རུང་བ་ལས་ཉི་མ་གཅིག་ཆད་པས་སྤྱིར་ཞག་བཅུ་བཞི་ཡོད་པའི་ཕྱིར་འཇིག་རྟེན་པའི་དབང་དུ་བྱས་ནས་བཅོམ་ལྡན་འདས་ཀྱིས་ཀྱང་སོ་སོ་ཐར་པའི་མདོ་ལས་གསོ་སྦྱོང་བཅུ་བཞི་པ་ཞེས་གསུངས་པར་ཟད་ཀྱི། དངོས་སུ་ན་ཟླ་བའི་ངོ་དེའི་ཚེས་གྲངས་གང་ལ་ཉི་མ་གཅིག་ཆད་པ་དེ་ཉིད་ས་སྟོང་དུ་དོར་བར་ཟད་ཀྱི། གསོ་སྦྱོང་ནི་ཉི་མ་འདི་ལ་ཆད་པ་མ་ཡིན་ལ། གསོ་སྦྱོང་བཅུ་བཞི་པ་ཞེས་བྱ་བའི་ཉི་མ་དེ་ཉིད་ཚེས་བཅོ་ལྔ་པ་ཡིན་པའི་ཕྱིར་རོ་ཞེས་དང་། བམ་ལྔར་གསོ་སྦྱོང་ཉི་ཤུ་རྩ་བཞི་ཡོད་དེ། དེ་དག་ཚེས་གྲངས་ཀྱི་ཡང་དག་པ་ལ་ལྟོས་ནས་ཐམས་ཅད་གསོ་སྦྱོང་བཅོ་ལྔ་པ་ཡིན་ནོ། །
འཇིག་བརྟེན་པའི་ཐ་སྙད་ཀྱི་དུས་ལ་ལྟོས་ནས་ནི་དྲུག་ནི་གསོ་སྦྱོང་བཅུ་བཞི་པ་ཡིན་ཏེ་ཞེས་གསུངས་པའི་ཕྱིར། ཁ་ཅིག་འདི་ལ་བརྟེན་ནས་གསོ་སྦྱོང་ཉི་ཤུ་རྩ་བཞི་པོ་ཐམས་ཅད་གསོ་སྦྱོང་བཅོ་ལྔ་པ་ཡིན་ནོ། །
ཞེས་ཟེར་བ་ནི་མི་རིགས་ཏེ། འོ་ན་གསོ་སྦྱོང་བཅུ་བཞི་པ་གཞི་མ་གྲུབ་པར་ཐལ། དམ་བཅའ་དེའི་ཕྱིར། འདོད་ན། ཟླ་ཕྱེད་གསོ་སྦྱོང་བཅུ་བཞི་པ། ཞེས་གསུང་པ་དང་འགལ་ལོ། །
འོ་ན་ལོ་གཅིག་ལ་ཞག་མི་ཐུབ་དྲུག་འབྱུང་བའི་རྒྱུ་མཚན་ཅི་ཡིན་ཞེ་ན། ཚེས་ཞག་གིས་ཉིན་ཞག་གི་དོད་མ་ཐུབ་པའི་རྒྱུ་མཚན་གྱིས་ཡིན་ཏེ། ཉིན་ཞག་ནི་ཐམས་ཅད་དུ་ཡུད་ཙམ་སུམ་ཅུ་ཚང་བ་ཡིན་ལ། ཚེས་ཞག་ཡུད་ཙམ་ཕྱེད་དང་སུམ་ཅུ་ཙམ་རེ་ལ་འཇོག་པའི་ཕྱིར། འདི་ལ་སྤྱིར་ཞག་ནི་གསུམ་སྟེ་ཚེས་ཞག་ཉིན་ཞག་ཁྱིམ་ཞག་གོ །དང་པོ་ནི། ཟླ་བ་འཕེལ་འགྲིབ་ལ་ཆ་སུམ་ཅུར་བྱས་པའི་ཆ་གཅིག་དང་། གཉིས་པ་ནི། ཚེས་གཅིག་གི་ནམ་ལངས་པ་ནས་ཚེས་གཉིས་ཀྱི་ནམ་ལངས་ཁའི་བར་ལྟ་བུའོ། །
གསུམ་པ་ནི། ལུག་གླང་འཁྲིག་པ་ཀར་ཀ་ཊ། །
སེངྒེ་བུ་མོ་སྲང་སྡིག་པ། །
གཞུ་དང་ཆུ་སྲིན་བུམ་པ་ཉ། །
ཞེས་པའམ་ཁྱིམ་རེ་རེ་ཉི་མ་ཅི་ཙམ་གནས་པའི་སུམ་ཅུ་ཆ་གཅིག་གོ །དེ་ཡང་ལོ་གཅིག་ལ་ཉིན་ཞག་སུམ་བརྒྱ་དང་དོན་གཅིག ཚེས་ཞག་སུམ་བརྒྱ་རེ་ལྔ། ཁྱིམ་ཞག་སུམ་བརྒྱ་དྲུག་ཅུ་ཡོད་དོ། །
དེས་ན་ཉིན་ཞག་པས་ཚེས་ཞག་ཡུད་ཙམ་ཕྱེད་ཕྱེད་ཀྱིས་མྱུར་བར་འདའ་བས་ཚེས་ཞག་དྲུག་ཅུ་ནས་ཉིན་ཞག་ང་དགུ་ཡིན་པས་ཞག་མི་ཐུབ་གཅིག་འབྱུང་ངོ་། །
གསོ་སྦྱོང་བཅོ་ལྔ་པ་ལ་ཡར་ངོའི་གསོ་སྦྱོང་བཅུ་གཉིས་དང་། མར་ངོའི་གསོ་སྦྱོང་དྲུག་ཡོད་པས་དུས་གང་ལ་འབྱུང་བ་ནི་དཔྱད་པས་ཤེས་སོ། །

གསོ་སྦྱོང་བྱའོ། །
ཟླ་བ་ཕྱེད་ཕྱེད་ཀྱི་ཚེས་བཅོ་ལྔ་ལའོ། །
ཞེས་དང་། ཉིན་ཞག་གིས་མི་ཆོག་པར་བྱའོ། །
དུས་ཚིགས་རྣམས་ཀྱི་ཟླ་བ་ཕྱེད་ལུས་པ་ཉིད་ནའོ། །
ཞེས་པའི་དོན་བཤད་ཟིན་ཏོ།།  །།གསུམ་པ་ནི་རབ་ཏུ་བྱུང་བའི་སྡེ་ལྔ་ཆར་རོ། །
བཞི་པ་ལ་སྦྱོར་དངོས་མཇུག་གསུམ་ལས། སྦྱོར་བ་ལ་སྟན་ཐབས་ཉམས་པར་མི་བྱ་བ་དང་། ཆོས་བཤད་ཉན་ཉམས་སུ་མྱོང་བར་བྱ་བ་དང་། རང་གཞན་གྱི་ལྟུང་བ་ཕྱིར་བཅོས་པ་དང་གསུམ། དང་པོ་ནི། ཕྱག་དར་བྱ་བ་དང་། སྟན་འདིང་བ་དང་། གཎྜི་བརྡུངས་ཏེ་འདི་ཅིའི་ཕྱིར་ཞེས་འདྲི་བ་ལ། གསོ་སྦྱོང་གིའོ་ཞེས་ལན་བཏབ་པའོ། །
གཉིས་པ་ནི། གཙུག་ལག་ཁང་གི་བདག་པོ་དང་། གཙུག་ལག་ཁང་གི་ལྷ་རྣམས་ཀྱི་དོན་དུ་མདོ་འདོན་པར་བསྐུལ་ནས། ལྷ་མི་ཀུན་ཆོས་ཉན་པ་ལ་བསྐུལ་བའི་ཕྱིར་དུ་ཆོས་བསྒྲགས་པའི་མདོ་ཚིགས་སུ་བཅད་པ་བཞི་པ་འདོན། དེ་ནས་ཐོག་མར་ཕྱག་འཚལ་བའི་རྒྱུད། བར་དུ་མདོ་འདོན་པའི་རྒྱུད། ཐ་མར་བསྔོ་བའི་རྒྱུད་གསུམ་གྱིས་ཚུལ་ཁྲིམས་རྣམ་པར་དག་པའི་མདོ་འདོན་པ་ཕྱག་ལེན་ལ་མཛད་དོ། །
གསུམ་པ་ལ་གསུམ་སྟེ། རང་གི་དང་། གཞན་གྱི་དང་། གཉིས་ཀའི་ལྟུང་བ་ཕྱིར་བཅོས་པའོ། །
དང་པོ་ནི། གསོ་སྦྱོང་སྔ་མ་འདས་ཚུན་ཆད་རང་ལ་ལྟུང་བ་བྱུང་མ་བྱུང་ལེགས་པར་བརྟགས་ལ། བྱུང་བར་ཤེས་ན་བསྡམ་བྱ་རྣམས་བསྡམས་ལ། བཤགས་པར་ནུས་པ་རྣམས་བཤགས། བཤགས་པར་མི་ནུས་པ་རྣམས་ཀྱི་ལྟུང་བ་རྣམས་བྱིན་གྱིས་བརླབས་ལ་ལས་གྲལ་དུ་འདུ། འདུས་ནས་དྲན་ན་དྲུང་ན་མོ་ལ་བྱིན་གྱིས་བརླབ་ལས་བྱེད་པས་དྲན་ན་ཡིད་ཀྱིས་བྱིན་གྱིས་བརླབ་བོ། །
གཉིས་པ་ནི། དེའི་ཚེ་རང་གཅིག་པུ་ལྟུང་བ་དང་མི་ལྡན་པར་ཤེས་ན། གྲོགས་བཀའ་བློ་བདེ་ཞིང་ཤེས་པ་གཅིག་ལ་བསྐུལ་ལ། ཀུན་གྱིས་མཐོང་བར་ཕྱིར་བཅོས་བྱེད་དུ་གཞུག་དེའི་ཐབས་ཀྱིས་གཞན་ལའང་བསྐུལ་མ་བྱའོ། །
གསུམ་པ་ནི། དེའི་ཚེ་རང་གཞན་ཐམས་ཅད་ལྟུང་བ་མཐུན་པར་གྱུར་ན། དགེ་སློང་གཅིག་ནས་གཞན་དུ་ལྟུང་བ་ཕྱིར་བཅོས་སུ་བཏང་ལ། དེའི་མདུན་དུ་ཕྱིར་བཅོས་བྱ་མ་གྲུབ་ན་བྱིན་གྱིས་བརླབ་བོ། །
གཉིས་པ་དངོས་གཞི་ནི། གནས་བརྟན་གྱིས་སོ་སོ་ཐར་བའི་མདོ་འདོན་པར་བྱ་བ་ཡིན་ལ། འདིར་གདོན་པར་བྱ་བ་ནི་ལྔ་སྟེ། གླེང་གཞི་དང་། ཕམ་པ་དང་། ལྷག་མ་དང་། མ་ངེས་པ་དང་། ལྟུང་བྱེད་ཀྱི་སྡེ་ཚན་རྣམས་སུ་ཡོད་པ་ལས། ནུས་ན་རིལ་གྱིས་འདོན་པར་བྱ་བ་ཡིན་ལ། མ་ནུས་ན་གླེང་གཞི་ཚིག་ཏུ་བརྗོད་པ་ཉིད་ཀྱིས་བཏོན་ནས། ལྷག་མ་རྣམས་ཐོས་པར་བསྒྲགས་པས་ཀྱང་རུང་ངོ་། །
དེ་བཞིན་དུ་མ་ངེས་པའི་སྡེ་ཚན་ཡན་ཆད་བཏོན་ནས། ལྷག་མ་ཐོས་པར་བསྒྲགས་པས་ཀྱང་རུང་ངོ་། །
སྡེ་ཚན་བཞི་པ་སྤང་ལྟུང་ལ་རེག་ནས་རྫོགས་པར་འདོན་དགོས་ཏེ། ཕལ་ཆེར་བྱས་ནས་ལྷག་མ་བཞག་པ་ནི་མི་མཛེས་པའི་ཕྱིར། འདིར་བཞི་པ་ཞེས་པ་སོ་ཐར་གྱི་མདོ་འདོན་པ་ལྔའི་བཞི་པ་ཡང་མ་ཡིན། ལྟུང་བ་སྡེ་ལྔའི་བཞི་པ་ཡང་མིན་གྱི། སོ་ཐར་གྱི་མདོ་ལས་ཕམ་ལྷག མ་ངེས་པ། ལྟུང་བྱེད། སོར་བཤགས། བསླབ་བྱ་ཉེས་བྱས་ཀྱི་སྡེ་དང་དྲུག་གི་ནང་གི་བཞི་པ་ཡིན་པར་ཊཱི་ཀ་ལས་བཤད་དོ། །
སོ་ཐར་གྱི་མདོ་འདོན་པ་ནི་གནས་བརྟན་གྱི་ལས་ཡིན་པས། དེས་ཚིག་ཕྱེད་ཀྱང་མ་འཁྲུལ་བར་ལེགས་པར་འཐོན་པས་བཏོན་ལ། དེས་མ་ནུས་ན་གནས་བརྟན་གཉིས་པས་བཏོན། དེས་ཀྱང་མ་ནུས་ན་གསུམ་པ་སོགས་རེ་མོས་ཀྱིས་འདོན་པ་སོགས་བྱ་བ་ཡིན་ནོ། །
དེ་ཡང་ཇི་ལྟར་འདོན་ན། གསོལ་བ་དང་རྣམ་པར་བཞག་པ་འཛིན་དུ་འཇུག་པར་སྔར་བྱས་ཏེ་རྣམ་པར་གཞག་པ་ནི། ཚེ་དང་ལྡན་པ་དག བདག་ཅག་གསོ་སྦྱོང་བྱ་སྟེ། སོ་སོར་ཐར་བའི་མདོ་འདོན་པ་འདོན་གྱི། ཁྱེད་ཅག་སུ་ལ་ལྟུང་བ་ཡོད་པ་དེས་མཐོལ་ཅིག ལྟུང་བ་མེད་ན་ཅང་མ་སྨྲ་ཞིག་ཅེས་སོགས་བརྗོད་པའོ། །

དགེ་ཚུལ་སོགས་བསྙེན་པར་མ་རྫོགས་པ་ལ་ཡང་གསོ་སྦྱོང་ཡོད་དེ། སུམ་བརྒྱ་པ་ལས། གལ་ཏེ་མངོན་སུམ་གསུངས་པ་མེད་གྱུར་ཀྱང་། །
དགག་དབྱེ་གསུངས་ཕྱིར་འདིར་ནི་གསོ་སྦྱོང་ཡོད། །
ཅེས་གསུང་པས་སོ། །
དེ་བྱེད་པར་འདོད་ན། ཚུལ་ཁྲིམས་ཡང་དག་པར་ལྡན་པའི་མདོ་བཏོན་ནས། དགེ་ཚུལ་རྣམས་དགེ་སློང་གི་མདུན་དུ་ཙོག་པུར་འདུག་སྟེ། གསོ་སྦྱོང་གི་ཚིག་ལན་གསུམ་ལས། ཐབས་ལེགས་བྱས་ནས་ཐོས་པའི་ཉེ་འཁོར་ལས་ལོགས་སུ་བཀར་ཏེ། དེ་ནས་དགེ་སློང་གིས་གསོ་སྦྱོང་བྱའོ། །
དམིགས་བསལ་ལ། འགྲོན་པོ་མི་སྡོད་ན་འགྲོ་བཞིན་དུ་བྱའོ། །
སྒྲ་མི་འདོད་ན་མདོར་བསྡུ་བས་སོ། །
དེ་ཙམ་ཡང་མི་ནུས་ན་བྱིན་གྱིས་བརླབ་པར་བྱའོ། །
ཞེས་པའི་དོན་ཡང་ངེས་པར་བྱའོ། །
གསུམ་པ་མཇུག་ནི། །
བསྔོ་བ་སྨོན་ལམ་གྱིས་རྒྱས་གདབ་པར་བྱའོ། །
དེ་དག་གིས་ནི་ཚུལ་ཁྲིམས་གསོ་ཞིང་སྡིག་པ་སྦྱོང་བར་བྱེད་པས་ན་གསོ་སྦྱོང་སྟེ། ཇི་སྐད་དུ། དགེ་བ་མཐའ་དག་ཡང་དག་གསོ་བྱེད་ཅིང་། །
སྡིག་པ་མཐའ་དག་ཡང་དག་འདིར་སྦྱོང་བ། །
དགེ་གསོ་ཕྱིར་དང་སྡིག་པ་རྣམ་སྦྱོང་ཕྱིར། །
དེ་བཞིན་གཤེགས་པས་གསོ་སྦྱོང་ཞེས་གསུངས་སོ། །
ཞེས་སོ། །
གཉིས་པ་དབྱར་གྱི་སྒོ་ནས་བསླབ་པ་ཡོངས་སུ་སྦྱོང་བ་ནི། མདོར་དབྱར་གནས་པར་ཁས་བླང་བར་བྱའོ། །
ཟླ་བ་གསུམ་དུའོ། །
ཚེས་བཅུ་དྲུག་ལའོ། །
དབྱར་ཟླ་འབྲིང་པོའི་ཉའི་ཕྱི་དེ་ཉིན་པར་བགྱིའོ། །
དབྱར་ཟླ་ཐ་ཆུང་གི་ཉའིའོ་ཞེས་གསུང་སྟེ། འདི་ལ་དྲུག་སྟེ། དགོས་པ། རྟེན། དུས། གནས། ཆོག དམ་ཚིག་བསྲུང་བའི་ཚུལ་ལོ། །
དང་པོ་ནི། འཕྱ་དང་སྲོག་ཆགས་གནོད་པ་དང་། །
ལུས་སྲོག་གནོད་སྤོང་རལ་གྲུམ་འཆོས། །
དོན་བྱ་ཉུང་དང་ཐོས་སོགས་འཕེལ། །
དགག་དབྱེ་སྲ་བརྐྱང་འབྱུང་བ་འོ། །
ཞེས་པ་ལྟར་རོ། །
གཉིས་པ་ནི་རབ་ཏུ་བྱུང་བ་སྡེ་ལྔ་ཆར་རོ། །
གསུམ་པ་ནི། དུས་ནམ་གྱི་ཚེ་ཁས་ལེན་ཞེ་ན། དབྱར་སྔ་མ་ནི་དབྱར་ཟླ་འབྲིང་པོའི་ཉ་ལ་སྦྱོར་བ་ཚུལ་འཇུག་བྱས་ནས་དེའི་ཚེས་བཅུ་དྲུག་ལ་དབྱར་ཁས་ལེན་བྱ་བ་ཡིན་ལ། དབྱར་ཕྱི་མ་ལ་དབྱར་ཟླ་ཐ་ཆུང་གི་ཉ་ལ་སྦྱོར་བ་བྱས་ནས། དེའི་ཕྱི་དེ་ཉིན་ཚེས་བཅུ་དྲུག་ལ་དབྱར་ཁས་ལེན་བྱ་བ་ཡིན་ནོ། །
ཡུན་ཇི་སྲིད་དུ་ཞེ་ན། ཟླ་བ་གསུམ་དུ་བྱ་བ་ཡིན་ཏེ་དུས་དེ་ཙམ་གྱིས་དགག་བྱ་ཁེགས་ཤིང་དགོས་པ་འགྲུབ་པའི་ཕྱིར་རོ། །
ལུང་དུ་ཟླ་བ་བཞིར་གསུངས་པ་དང་འགལ་ལོ་ཞེ་ན། སྐྱོན་མེད་དེ། དེ་ནི་དབྱར་སྔར་ཕྱི་དུས་བསྡོམས་པའི་དབང་དུ་བྱས་པའི་ཕྱིར་རོ། །
ཚིག་ལེར། གྲོ་བཞིན་ཟླ་བའི་ཚེས་གཅིག་ནི། །
སྔ་མའི་དབྱར་ཏེ་གཙོ་བོ་ཡིན། །
དེ་ཉིད་ཁྲུམས་སྟོད་ཟླ་བ་ཡི། །
ཚེས་གཅིག་ཞེས་ནི་ཕྱི་མར་གྲགས། །
ཞེས་གསུངས་པ་དང་འགལ་ལོ་ཞེ་ན། སྐྱོན་མེད་དེ་སྔར་བཤད་པ་ནི་ཡར་ངོ་སྔོན་འགྲོ་འཇིག་རྟེན་པའི་དབང་དུ་བྱས་པ་ཡིན་ལ། འདི་ནི་མར་ངོ་སྔོན་འགྲོ་བསྟན་བཅོས་ལས་གྲགས་པའི་དབང་དུ་བྱས་པའི་ཕྱིར་རོ། །
བཞི་པ་ནི། མཚམས་གྱི་ནང་ཡིན་པ་དང་། བདེ་བར་གནས་པའི་རྐྱེན་ཡོད་ཅིང་མི་མཐུན་པའི་རྐྱེན་མེད་པ། གཙུག་ལག་ཁང་ལ་སོགས་པ་མཛེས་ཤིང་ཡིད་དུ་འོང་བ་གཡོགས་མ་དང་བཅས་པའོ། །
ལྔ་པ་ལ་གཉིས་ཏེ། སྦྱོར་བ་དང་། དངོས་གཞིའོ། །
དང་པོ་ལ་གསུམ་སྟེ། གནས་བྱི་དོར་བྱ་བའི་ཚུལ། གནས་མལ་སྟ་གོན་བྱ་བའི་ཚུལ། བྱེད་པ་པོ་བསྐོ་ཞིང་དེ་ལྟར་བྱ་བའི་ཚུལ་ལོ། །
དང་པོ་ནི། ཞག་བཅུའམ་ཟླ་བ་ཕྱེད་ཀྱིས་ཁས་ལེན་འབྱུང་བར་འགྱུར་བའི་དུས་ཉིད་ན་གཙུག་ལག་ཁང་གི་རི་མོ་སོགས་དང་། རྒྱན་གདགས་པ་ལ་སོགས་པ་བྱི་དོར་བྱ་བའོ། །

གཉིས་པ་ནི། དེའི་ཉི་མ་སྔ་མ་ཚེས་བཅོ་ལྔ་ལ་དགེ་འདུན་ལ་བསྟབ་རྒྱུ་གནས་མལ་ལ་སོགས་པ་སྟ་གོན་བྱ་བའོ། །
གསུམ་པ་ལ་གསུམ་སྟེ་སྦྱོར་དངོས་མཇུག་གསུམ་མོ། །
དང་པོ་ནི། གནས་མལ་སྟོབས་པ་པོ་གསོལ་བ་དང་གཉིས་ཀྱི་ལས་ཀྱིས་བསྐོ་བར་བྱའོ། །
གང་ཟག་གཅིག་གིས་སྟོབ་མི་ནུས་ན་གཉིས་གསུམ་ལ་སོགས་པ་དུ་དགོས་པ་བསྐོ་བར་བྱའོ། །
དེའི་བྱ་བའི་ལས་ནི་བསྐོས་པའི་དགེ་སློང་དེས་དྲི་དག་གིས་བསྐུས་པའི་ཚུལ་ཤིང་སྟ་གོན་བྱས་ནས། གཟེབ་ཀྱི་སྤྲོག་མར། རས་དཀར་པོ་བཏིང་པས་དཀྲིས་པ་དག་རྒན་རིམ་དུ་བཞག་ནས། ཚེ་དང་ལྡན་པ་དག་གནས་འདི་ན་ཁྲིམས་སུ་བྱ་བ་འདི་དང་འདི་ཡོད་དོ། །
ཞེས་སོགས་ཁྲིམས་སུ་བྱ་བ་བརྗོད་པར་བྱའོ། །
གཉིས་པ་ནི། དེ་ནས་གཞན་གྱིས་ཚུལ་ཤིང་བླང་བ་དང་། དབྱར་ཁས་བླང་བའི་ཕྱིར་དགེ་འདུན་ལ་གསོལ་བ་འབའ་ཞིག་པའི་ལས་བྱས་ནས་ཚུལ་ཤིང་ལེགས་པར་འགྲིམ་པར་བྱའོ། །
གསུམ་པ་མཇུག་ནི་ཚུལ་ཤིང་བགྲངས་ནས། གནས་འདིར་དགེ་སློང་འདི་སྙེད་ཀྱིས་ཚུལ་ཤིང་བླངས་སོ་ཞེས་གོ་བར་བྱའོ། །
དེ་བཞིན་དུ་གནས་མལ་བསྟབས་ཏེ་ལོངས་སྤྱོད་ཚུལ་ཡང་གོ་བར་བྱའོ། །
གཉིས་པ་དངོས་གཞི་ནི། དགེ་སློང་གི་མདུན་དུ་འདུག་སྟེ། ཚེ་དང་ལྡན་པ་དགོངས་སུ་གསོལ། བདག་མིང་འདི་ཞེས་བགྱི་བ། མཚམས་ཀྱི་ནང་དང་བཅས་པའི་གནས་འདིར། འདི་ལྟ་སྟེ། གནས་རལ་བ་དང་གྲུམ་པ་བཅོས་པའི་སླད་དུ། སྦྱིན་བདག་མིང་འདི་ཞེས་བགྱི་བ་དང་། ཞལ་ཏ་བ་མིང་འདི་ཞེས་བགྱི་བ་དང་། །
སྤྱོད་ཡུལ་གྱི་གྲོང་ཆེ་གེ་མོ་ཞེས་བགྱི་བ་དང་། བྲོ་གཡོག་པ་ཆེ་གོ་མོ་ཞེས་བགྱི་བ་ལ་བརྟེན་ནས། དབྱར་སྔ་མ་ཟླ་བ་གསུམ་དུ་གནས་པར་ཁས་བླང་ངོ་། །
བདག་དབྱར་འདི་ན་མཆིས་ཤིང་། བདག་གི་དབྱར་གྱི་གནས་ནི་འདི་ལགས་སོ། །
ཞེས་ལན་གསུམ་དང་ཐབས་ལེགས་བྱའོ། །
ཕྱི་མ་ལ་ཕྱི་མ་ཟླ་བ་གསུམ་དུ་ཞེས་འདོན་པ་བསྒྱུར་རོ། །
ཡུལ་མེད་ན་བསམ་པས་འགྲུབ་ཅིང་། དམ་བཅས་པས་ཀྱང་གནས་པར་འགྱུར། བྱེད་པ་པོ་ལ་ཉེས་བྱས་ཙམ་བསྐྱེད་དོ། །
དྲུག་པ་དམ་ཚིག་སྲུང་བའི་ཚུལ་ལ་གཉིས་ཏེ། དབྱར་རལ་བ་སྤང་བ་དང་། རལ་ཡང་ཉེས་པ་མེད་པའོ། །
དང་པོ་ནི། བྱིན་གྱིས་མ་བརླབས་པར་མཚམས་ཀྱི་ཕྱི་རོལ་ཏུ་སྐྱ་རེངས་ཤར་བར་མི་བྱའོ་ཞེས་པའི་ཤུགས་ལ། ཆོས་ལྡན་གྱི་བྱ་བའི་དོན་དུ་དབྱར་བྱིན་གྱིས་བརླབས་ནས་འགྲོར་རུང་ཞེས་བསྟན་པ་ལ། འོ་ན་ཞག་ཇི་ཙམ་དུ་བྱིན་གྱིས་བརླབ་ཏུ་རུང་བ་ཡིན་ཞེ་ན། ཞག་བདུན་དུ་བྱིན་གྱིས་བརླབས་ཏེ་དེ་ཡང་མཚམས་ནང་དུ་དགེ་སློང་ཆོས་དགུ་ལྡན་གྱི་དྲུང་དུ་ཙོག་པུར་འདུག་སྟེ། བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བ་ནང་མཚམས་དང་བཅས་པའི་གནས་འདིར། དབྱར་སྔ་མའམ་ཕྱི་མ་ཟླ་བ་གསུམ་དུ་གནས་པར་ཁས་བླངས་པ་ལས། བདག་མིང་འདི་ཞེས་བགྱི་བ་ཆོས་ལྡན་གྱི་བགྱི་བ་ཞིག་གི་སླད་དུ་དགུང་བདུན་མཚམས་གྱི་སླད་རོལ་དུ་མཆི་བ་དང་། དེ་ཚུན་ཆད་སླར་མཆི་བར་བྱིན་གྱིས་རློབ་བོ། །
བདག་དབྱར་འདི་ན་མཆིས་ཤིང་བདག་གི་དབྱར་གྱི་གནས་ནི་འདི་ལགས་སོ། །
ཞེས་ལན་གསུམ་དང་ཐབས་ལེགས་བྱའོ། །
གལ་ཏེ་ཞག་བདུན་ཕན་ཆོད་བཞི་བཅུ་ཚུན་ལ་མཚམས་ཀྱི་ཕྱི་རོལ་དུ་འགྲོ་དགོས་པ་བྱུང་ན། དགེ་འདུན་ལ་ཞག་བཞི་བཅུའི་གནང་བ་གསོལ་ཏེ། དགེ་འདུན་གྱིས་གསོལ་བ་དང་གཉིས་ཀྱི་ལས་ཀྱིས་གནང་བ་བྱིན་པས་ཞག་བཞི་བཅུར་བག་ཡངས་སུ་འགྱུར་རོ། །
དབྱར་ཟླ་བ་གསུམ་དུ་གནས་པའི་ཐའི་ཞག་དྲུག་ལ་བྱིན་གྱིས་བརླབས་པ་མི་ཆགས་ཏེ་དུས་ཧ་ཅང་ཐུང་བ་ཡིན་པའི་ཕྱིར་རོ། །

གཉིས་པ་ནི། ཟས་དང་། སྨན་དང་། ནད་གཡོག་དག་མེད་ལ། དེ་དག་མེད་པར་འཚོ་མི་ནུས་ན། དེ་ལས་འདའ་བར་བྱའོ། །
དགེ་སྦྱོང་གི་ཚུལ་དང་སྲོག་དང་ཚངས་པར་སྤྱོད་པའི་བར་ཆད་ཡོད་ན་ཡང་ངོ་ཞེས་གསུང་བ་ལྟར་རོ། །
རྐྱེན་དབང་གིས་གསོ་སྦྱོང་གཉིས་སམ་གསུམ་ཐལ་ནས་དགག་དབྱེ་བྱར་རུང་བ་ཡོད་དེ། མདོར་གལ་ཏེ་གནས་པ་ཁས་བླངས་པ་དག་གིས་དགེ་སློང་འཐབ་ཀྲོལ་བྱེད་པ་དག་འོང་བར་ཐོས་པར་གྱུར་ན། གལ་ཏེ་གསོ་སྦྱོང་གཉིས་སམ་གསུམ་ཐལ་བར་གྱུར་ན་དགག་དབྱེ་བྱའོ། །
ཞེས་གསུངས་པའི་ཕྱིར། གསུམ་པ་དགག་དབྱེའི་སྒོ་ནས་བསླབ་པ་ཡོངས་སུ་སྦྱོང་བ་ནི། དབྱར་གནས་པས་དགེ་འདུན་ལ་མཐོང་བ་དང་། ཐོས་པ་དང་། དོགས་པ་དག་གིས་དགག་དབྱེ་བྱའོ། །
དབྱར་རྣམས་ཀྱི་ཐ་མའི་ཉི་མ་ལའོ། །
ཞེས་སོགས་གསུངས་ཏེ། སྔར་དབྱར་གྱི་ནང་དུ་ལྟུང་བ་གླེང་བར་མི་བྱའོ་ཞེས་དགག་པ་ལས། འདིར་ལྟུང་བ་གླེངས་ཤིག་ཅེས་གླེང་པའི་སྐབས་དབྱེ་བས་ན་དགག་དབྱེ་ཞེས་བྱ་སྟེ། འདི་ལ་གཉིས་སྤྱིར་བཏང་དང་། དམིགས་བསལ་ལོ། །
དང་པོ་ལ་ལྔ་སྟེ། གནས་དང་། དུས་དང་། གང་ཟག་དང་། ཆོ་ག་དང་། དགོས་པའོ། །
དང་པོ་ནི། དབྱར་གང་དུ་ཁས་བླངས་པའི་གནས་དེ་ཉིད་དམ་གཞན་དུ་ཡང་རུང་ངོ་། །
གཉིས་པ་ནི། དབྱར་སྔ་ཕྱིའི་བྱེ་བྲག་གིས་སྟོན་ཟླ་འབྲིང་པོའི་ཉའམ་སྟོན་ཟླ་ཐ་ཆུང་གྱི་ཉའོ། །
གསུམ་པ་ནི། རབ་ཏུ་བྱུང་བ་སྡེ་ལྔ་པོ་དབྱར་རལ་བ་དང་མ་རལ་བ་ཐམས་ཅད་དོ། །
བཞི་པ་ལ་སྦྱོར་དངོས་རྗེས་གསུམ་ལས། དང་པོ་ནི། དགག་དབྱེ་འབྱུང་བའི་ཞག་བདུན་ནས། ཟླ་བ་ཕྱེད་ཀྱི་བར་གང་རུང་ལ་ཞེ་འཁོན་ཡོད་ན་བཟོད་གསོལ་དང་། གཙུག་ལག་ཁང་རྒྱན་པ་ལ་སོགས་པ་བྱས་ལ། ཉའི་ཉིན་པར་རྩྭ་དར་བྷ་སྟ་གོན་བྱ། དགེ་འདུན་ཐམས་ཅད་འདུས་ནས་ཕྱག་ཟིང་པོར་བྱས་ལ་འགྲེངས་ཏེ་འདུད་པ་དང་བཅས་པས། དབྱར་གྱི་ནང་དུ་ཐུགས་དང་འགལ་བ་ཐམས་ཅད་བཟོད་པར་གསོལ་ཞེས་བྱས་ལ་འདུག་སྟེ། རྒྱུན་བཤགས་ནས་ཚུལ་ཁྲིམས་རྣམ་དག་གིས་མདོ་འདོན་པ་ཡན་ཆད་གསོ་སྦྱོང་བཞིན་བྱས་པའི་རྗེས་སུ་དགེ་ཚུལ་རྣམས་ལོགས་སུ་བཀར་ཏེ། འདུན་པ་དང་ཡོངས་དག་ལེན་དགོས་པ་ཡོད་ན་ལེན་པ་དང་ལྟུང་བ་བཤགས་བསྡམས་བྱིན་གྱིས་བརླབས་པ་དང་། ལས་མཚམས་གཅོད་པ་གྲུབ་ན་གསོ་སྦྱོང་གི་སྐབས་བཞིན་བྱས་ལ། གནས་བློ་མཐུན་བྱའོ། །
གཉིས་པ་དངོས་གཞི་ནི། ལས་བྱེད་པས་དགེ་སློང་དགག་དབྱེ་བྱེད་པར་བསྐོ་བར་འོས་པ་ལ་སྤྲོ་བ་དྲིས་ཏེ་གསོལ་བ་དང་གཉིས་ཀྱི་ལས་ཀྱིས་བསྐོའོ། །
གཅིག་གིས་མི་ནུས་ན་དུ་མ་ཀོས་ཏེ་དགག་དབྱེ་བྱ་བའི་ཕྱིར་གསོལ་བའི་ལས་བྱས་པའི་རྗེས་ལ་བསྐོས་པའི་དགེ་སློང་གིས་རྒན་རིམ་གྱིས་ཙྭ་དར་བྷ་བྲིམ་མོ། །
དེ་ནས་དགེ་སློང་གཞན་རྣམས་གསུམ་གསུམ་མན་ཆད་ཀྱིས་བསྐོས་པ་དེ་རྒན་ན་ཕྱག་བྱས་ཙོག་པུར་འདུག་སྟེ། ཡུལ་དང་བྱེད་པ་པོའི་ལག་པས་རྩྭ་དར་བྷ་བཟུང་རྐང་པས་ཀྱང་ཅུང་ཟད་མནན་ཏེ། དགག་དབྱེའི་ཆོ་ག་ལན་གསུམ་བརྗོད་པར་བྱའོ། །
ནད་པ་ངལ་བ་ལ་སོགས་ཀྱི་གནོད་པ་བྱུང་དོགས་ཡོད་ན་གཉིས་སམ་གཅིག་བརྗོད་པས་ཀྱང་འགྲུབ་བོ། །
བསྐོས་པས་བསྐོས་པ་གཞན་ཡོད་ན་ཕན་ཚུན་དགག་དབྱེ་བྱེད། མེད་ན་དེར་གནས་པའི་དགེ་སློང་གཞན་ལ་དགག་དབྱེ་གོ་བར་བྱའོ། །
གསུམ་པ་མཇུག་ནི་དེ་ནས་རྩྭ་ཆུན་བགྲངས་ཏེ། གནས་འདིར་དགེ་སློང་འདི་སྙེད་ཀྱིས་དགག་དབྱེ་མཛད་དོ། །
ཤིན་ཏུ་དགག་དབྱེ་མཛད་དོ་ཞེས་གོ་བར་བྱས་ནས། གཞན་རྣམས་ཀྱིས་ཀྱང་ལེགས་པར་དགག་དབྱེ་མཛད་དོ། །
ཤིན་ཏུ་དགག་དབྱེ་མཛད་དོ་ཞེས་བརྗོད་པར་བྱའོ། །

དེ་ནས་རྫས་ཀྱི་དགག་དབྱེ་བྱ་སྟེ། བསྐོས་པའི་དགེ་སློང་དེ་དག་གི་རྫས་གང་ཡང་རུང་བ་ཐ་ན་ཁབ་ཙམ་གྱི་ཀྱང་དགེ་འདུན་ལ་རྫས་ཀྱི་དགག་དབྱེ་བརྩམ་པར་བྱ་སྟེ། རྫས་དེ་བླངས་ཏེ་ཚིག་གིས་གོ་བར་བྱ་སྟེ། བཙུན་པ་རྫས་འདི་ལྟ་བུས་ཀྱང་དབྱར་གནས་པའི་དགེ་སློང་ལ་དགག་དབྱེ་བགྱིད་རུང་ངོ་ཞེས་པའོ། །
དགེ་སློང་གིས་དགག་དབྱེ་བྱས་པ་དེའི་འོག་ཏུ་དགེ་ཚུལ་རྣམས་ལ་དགག་དབྱེ་གོ་བར་བྱའོ། །
དེའི་འོག་ཏུ་དགེ་སློང་མ་སོགས་ལའོ། །
ལྔ་པ་དགོས་པ་ནི། ལྟུང་བའི་དགག་དབྱེས་ཆོས་རྣམ་པར་དག་པ་དང་། རྫས་ཀྱི་དགག་དབྱེས་རྙེད་པའི་སྒོ་འདུ་བའི་དགོས་པ་འགྲུབ་པའོ། །
གཉིས་པ་དམིགས་བསལ་ལ། དགག་དབྱེའི་དུས་ཚོགས་པའི་དམིགས་བསལ་དང་། བྱ་བའི་དངོས་པོའི་དམིགས་བསལ་གཉིས་ལས། དང་པོ་ནི། གནས་པར་མི་ནུས་པ་ཉིད་ཡིན་ན། སྤྱོད་ཡུལ་དུ་གྱུར་པའི་དགེ་སློང་ལ་ཚོགས་ཀྱི་དགག་དབྱེ་གོ་བར་བྱའོ། །
དབྱར་གྱི་ནང་དུ་བྱ་བས་འགྲོ་དགོས་ན་དགག་དབྱེ་བྱའོ་ཞེས་པའོ། །
གཉིས་པ་ནི། གཞིའམ་གང་ཟག་གམ་གཉིས་ཀ་བཞག་ནས་དགག་དབྱེ་བྱེད་པར་ཁས་བླང་བའོ། །
དེ་ལ་གཞི་གཞག་པ་ནི། ལྟུང་བའི་གཞི་འདི་དང་འདི་མ་གཏོགས་པ་གཞན་གྱིས་གླེངས་ཤིག་ཅེས་པ་དང་། གང་ཟག་གཞག་པ་ནི། གང་ཟག་འདི་མ་གཏོགས་པ་གཞན་གྱིས་གླེངས་ཤིག་ཅེས་པ་ལྟ་བུའོ། །
དེ་ཡང་རེག་པ་ལྟ་བུ་གང་ལས་བྱུང་བའི་ཡུལ་གྱི་གང་ཟག་ཡིན་གྱི། གླེང་བྱེད་ནི་མ་ཡིན་ནོ།།  ༈  །།གཉིས་པ་བདེ་བར་གནས་པའི་རྐྱེན་བསྟེན་པ་ལ་གཉིས་ཏེ། གོས་བསྟེན་པ་དང་། སྨན་བསྟེན་པའོ། །
དང་པོ་ལ་གསུམ་སྟེ། གོས་ཐམས་ཅད་ཀྱི་གཏེར་ལྟ་བུ་སྲ་བརྐྱང་གི་གཞི། གོས་རུང་བ་ཕལ་ཆེ་བ་གོས་ཀྱི་གཞི། མི་རུང་བ་ཕལ་ཆེ་བ་ཀོ་ལྤགས་ཀྱི་གཞིའོ། །
དང་པོ་ལ། གཞིའི་སྐབས་ནས་འབྱུང་བ་དང་། ཞུ་བ་ལ་སོགས་པའི་སྐབས་ནས་འབྱུང་བ་གཉིས་ལས། དང་པོ་ལ་གསུམ་སྟེ། སྲ་བརྐྱང་གདིང་བའི་ཚུལ། བསྐྱང་བའི་ཚུལ། དབྱུང་བའི་ཚུལ་ལོ། །
དང་པོ་ལ་བསྟན་བཤད་གཉིས་ལས། དང་པོ་ནི། སྲ་བརྐྱང་གདིང་བར་བྱའོ། །
ཞེས་སོགས་ཏེ། སྲ་བརྐྱང་དང་གཏན་པ་ནི་མིང་གི་རྣམ་གྲངས་ཡིན་ལ། དེ་ཡང་ཆོས་གོས་གང་ལ་གདིང་བར་བྱ་བའི་པང་ལེབ་ལྟ་བུ་ལ་དངོས་སུ་འཇུག་ཅིང་། ཆོས་གོས་ལའང་སྲ་བརྐྱང་ངམ་གཏན་པའི་མིང་གིས་བཏགས་པ་ཡིན་ལ། དེ་ཆོས་གོས་གསུམ་ལ་འདོགས་པའི་རྒྱུ་མཚན་ནི་དེ་དང་འདྲ་བའི་ཕྱིར། དཔེར་ན་སྨན་བྱ་རོག་སྐང་ཞེས་པ་ལྟ་བུའོ། །
བཏགས་པའི་དགོས་པ་ནི། འདྲ་བའི་ཆོས་བཞི་པོ་ཡོད་པ་དེ་གོ་བའི་ཆེད་དུའོ། །
དེ་དག་གང་ཞེ་ན། གཏན་པའི་སྟེང་དུ་ཆོས་གོས་བཏིང་བས་ཁ་དོག་གཅིག་ཏུ་འགྱུར་བ་ལྟར་འདིས་ཀྱང་འདིང་བ་པོ་རྣམས་བློ་གཅིག་ཏུ་འདུས་པས་དབྱེར་མེད་པ་དང་། གཏན་པའི་སྟེང་དུ་སྣམ་ཕྲན་དང་གླེགས་བུ་དུ་མ་གནས་པ་ལྟར། འདི་ལའང་འདིང་བ་པོ་དུ་མའི་བྱིན་རླབས་གནས་པས་རོ་གཅིག་པ་དང་། གཏན་པས་ཆོས་གོས་མི་འཁུམས་པར་བྱེད་པ་ལྟར། འདིས་ཀྱང་འདིང་བ་པོ་བག་ཡངས་སུ་བྱེད་པས་མི་འཁུམས་པར་བྱ་བ་གཅིག་པ་དང་། གཏན་པས་ཆོས་གོས་དག་ལ་ཁྱབ་པ་ལྟར། འདིས་ཀྱང་འདིང་བ་པོ་དག་རྙེད་པ་དང་ཕན་ཡོན་འདྲ་བར་སྒྲུབ་པས་ཁྱབ་པར་འདྲ་བའོ། །
དངོས་ལ་གནོད་བྱེད་ནི་གོས་འདིང་བའི་གཞིར་གྱུར་པའི་པང་ལེབ་མ་ཡིན་པའི་ཕྱིར་རོ། །
དེས་ན་སྲ་བརྐྱང་དང་ཆོས་གོས་སྲ་བརྐྱང་གཅིག་དུ་མ་འཁྲུལ་བ་གལ་ཆེའོ། །
དེས་ན་དགེ་འདུན་རྣམས་ཆོས་ཅན། ཆོས་གོས་སྲ་བརྐྱང་འདིང་བར་གནང་སྟེ། དེས་ཁྱད་པར་དུ་བྱས་པའི་དགོས་པ་མཐོང་བའི་ཕྱིར་རོ། །

འདི་ནི་གནང་བའི་བསླབ་པའོ། །
གཉིས་པ་ལ་བཞི་སྟེ་གང་གི་དོན་དུ་གདིང་བ་ཕན་ཡོན་གྱི་རྣམ་གཞག གང་གིས་གདིང་བ་གང་ཟག་གི་རྣམ་གཞག གང་གདིང་བ་དངོས་པོའི་རྣམ་གཞག ཇི་ལྟར་གདིང་བ་ཆོ་གའི་རྣག་གཞག་གོ །དང་པོ་ནི། སྲ་བརྐྱང་བཏིང་ཆགས་དང་ལྡན་པའི་དགེ་སློང་དེ་ལ་འཆང་འབྲལ་འཇོག་པའི་ལྟུང་བ་གསུམ་པོ་དག་མི་འབྱུང་བ་ཇི་ལྟ་བ་དེ་བཞིན་དུ། སྲ་བརྐྱང་བཏིང་ན་ནི་ཡང་ཡང་ཟ་བ་དང་། འདུས་ཤིང་ཟ་བ་དང་། ཤོག་ཅིག་ཅེས་མ་སྨྲས་པར་གོས་ཐོབ་ཏུ་རེ་བའི་བསམ་པས་གྲོང་དུ་འགྲོ་བ་དང་། ཕྱིན་ནས་གོས་སློང་བ་ལ་ཡང་ཉེས་པ་མེད་ལ། སྲ་བརྐྱང་བཏིང་ཆགས་དང་ལྡན་པ་དེས་མཚམས་ཀྱི་ཕྱི་རོལ་ན་གནས་ཀྱང་ལྷག་མ་མཚམས་ནང་ན་གནས་པ་དག་དང་རྙེད་པ་ཐུན་མོང་དུ་དབང་བ་ཉིད་དུ་འགྱུར། མ་སྨྲས་པར་གྲོང་དུ་འགྲོ་བ་ཞེས་པས་སློང་བའི་སྦྱོར་ལྟུང་མེད་པར་བསྟན། གོས་སློང་བ་ལ་ཉེས་པ་མེད་ཅེས་པས་སློང་བའི་དངོས་གཞིའི་ལྟུང་བ་མེད་པ་བསྟན་ནོ། །
གཉིས་པ་ནི། ཆོ་གའི་སྒོ་ནས་དབྱར་གནས་པར་ཁས་མ་བླངས་པ་དང་། ཁས་བླངས་ནས་དབྱར་རལ་པ་དང་དབྱར་ཕྱི་མ་གནས་པར་ཁས་བླངས་པ་དང་། དབྱར་གནས་གཞན་དུ་གནས་པར་ཁས་བླངས་པ་དག་ལ་མཚམས་འདིར་སྲ་བརྐྱང་གདིང་བ་དེ་མི་འབྱུང་ངོ་། །
དེར་མ་ཟད་སྤོ་བ་སྤྱོད་པ་ལ་སོགས་པས་གཞན་ན་གནས་པ་དག་ལ་ཡང་སྲ་བརྐྱང་གདིང་བ་དེ་མི་འབྱུང་ངོ་། །
སྲ་བརྐྱང་གདིང་བའི་འོག་ཏུ་ས་གཞན་ན་གནས་བ་ཉིད་ཐོབ་པ་ཉིད་ཡིན་ན་སྲ་བརྐྱང་གདིང་བ་དེ་མི་འབྱུང་ངོ་། །
དེ་རྣམས་ལ་སྲ་བརྐྱང་གི་ཕན་ཡོན་ཡང་མི་འབྱུང་ངམ་ཞེ་ན། ཐ་མ་དབྱར་གནས་གཞན་དུ་ཁས་བླངས་པ་མ་གཏོགས་དབྱར་ཁས་མ་བླངས་པ་དང་། དབྱར་རལ་བ་ད་ང་། དབྱར་ཕྱི་མར་ཁས་བླངས་པ་དང་། ས་གཞན་ན་གནས་པ་དག་དང་། དགེ་ཚུལ་ནི་དབྱར་གྱི་རྙེད་པ་དབང་ངོ་། །
གནས་ནས་དབྱུང་བ་ནི་དབྱར་གྱི་རྙེད་པ་མི་དབང་སྟེ། ཆོས་དང་ཟང་ཟིང་གཉིས་ཀྱི་སྒོ་ནས་སྤངས་བའི་ཕྱིར། དགེ་འདུན་དང་འཁོར་ལོ་བྱེ་བ་ན་ཆོས་མིན་པའི་ཕྱོགས་དང་མཐུན་པ་དག་ཏུ་སོང་བ་ནི། གནས་དབྱུང་ནན་ཏུར་བྱས་པ་དེ་དང་རྙེད་པ་ཐོབ་ཚུལ་འདྲ་བས་རྙེད་པ་མི་དབང་ངོ་། །
གསུམ་པ་ནི། དངོས་གཞི་སྟེ་དབྱར་སྔ་མའི་ཟླ་བ་གསུམ་གྱི་དགག་དབྱེའི་མཐའ་ཡན་ཆད་དུ་རྙེད་པ་དབྱར་བསྡུས་པའམ་སོ་སོའི་རྒྱུ་ལས་བྱུང་བ། སྲ་བརྐྱང་གདིང་བའི་ཉི་མ་ཡན་ཆད་དུ་ལག་ཏུ་གྲུབ་པ་གོས་ཀྱི་རྙེད་པར་བགྲང་བ་སྟེ། གོས་དངོས་སམ་གོས་ཀྱི་དོན་དུ་ཕུལ་བའི་རིན་པོ་ཆེ་ལྟ་བུས་སྒྲུབ་པའི་ཆོས་གོས་གཙོ་བོ་གསུམ་པོ་གདིང་ངོ་། །
དེ་སྐད་དུ་ཡང་ལུང་ལས། བཙུན་པ་གང་ཟག་གི་ཆོས་གོས་གདིང་རུང་ངམ། ཉེ་བ་འཁོར་མི་རུང་ངོ་། །
དགེ་འདུན་ལ་ཕུལ་ན་རུང་ངོ་། །
བཙུན་པ་གང་ཟག་གི་བླ་གོས་གདིང་དུ་རུང་ངམ། ཉེ་བ་འཁོར་མི་རུང་ངོ་། །
དགེ་འདུན་ལ་ཕུལ་ན་རུང་ངོ་། །
བཙུན་པ་གང་ཟག་གི་མཐོང་གོས་གདིང་དུ་རུང་ངམ། ཉེ་བ་འཁོར་མི་རུང་ངོ་། །
དགེ་འདུན་ལ་ཕུལ་ན་རུང་ངོ་། །
ཞེས་གསུངས་སོ། །
མཚོ་་་་་་ཁ་ཅིག་གདིང་བའི་ཉིན་མོའི་མཐར་གྲུབ་པ་ཞེས་པའི་དོན། །
གཟོ་ཚེམས་ལེགས་པར་གྲུབ་པ་ཞེས་པ་ལ་འཆད་པ་མི་འཐད་དེ། དེ་ནི་ཟིན་པའོ་ཞེས་པས་བསྟན་པའི་ཕྱིར། །
སུ་དབང་བ་གདིང་ཞེ་ན་དགེ་འདུན་གྱི་དབང་བྱར་ཡོད་པའི་ཆོས་གོས་གདིང་ངོ་། །
གོས་ཀྱི་ཁྱད་པར་ནི། སྣམ་བུ་ལྟར་སྤུ་བཤད་ཅིང་། དབྱུག་པས་གདབ་པར་མ་བྱས་པ་དང་། ཡ་ཡོ་སྟེ་ཁ་གླེང་པོར་མ་གྱུར་པ་དང་། སྲིལ་ལ་སོགས་པས་མ་རྨུགས་པ་དང་། ཁ་མ་ཟེགས་པ་དེ་གདིང་བར་བྱའོ། །

རུང་བའི་ཚོན་གྱིས་ཁ་བསྒྱུར་བ་དང་། སྔར་དུས་ཚིགས་སུ་ཡོངས་སུ་མ་སྤྱད་པ་དེ་གདིང་བར་བྱའོ། །
དུས་ཚིགས་སུ་མ་སྤྱད་ཀྱང་མི་སྲ་བ་དེ་རུང་བས་སྲ་བ་དེ་གདིང་བྱའོ། །
སྲ་བ་ཡིན་ཀྱང་མཐུད་མ་ཅན་དང་། ལྷན་རིང་ཅན་དང་ལྷན་པ་ཅན་དང་། །
ཆོས་གོས་དག་གི་མཐའ་ཐོག་དག་ཏུ་སྐུད་པའི་ཚོམ་གྱི་ཆ་ག་རྟབས་པའི་ཆ་ག་ཅན་དང་། མཐའ་ཟེགས་པ་ལ་ཟུང་བཏབ་པའི་ཟུང་ཅན་མ་ཡིན་པ་དེ་གདིང་བར་བྱའོ། །
སྤང་ལྟུང་ཕྱིར་བཅོས་བྱས་པའི་སྤངས་པ་དང་། རྒྱུ་མ་བརྟགས་པ་རྔ་བལ་སོགས་པ་དང་། བདག་པོ་སྔ་མ་དང་བྲལ་ཞིང་ཕྱི་མ་དང་ཕྲད་པ་མ་ཡིན་པ་དེ་གདིང་། མཚོན་གྱིས་དྲས་ཤིང་ཁབ་ཀྱིས་དྲུབ་པ་དེ་གདིང་། བཟོ་ཚེམས་ལེན་པར་ཟིན་པ་དེ་གདིང་ངོ་། །
སྲིད་དུ་ཁྲུ་ལྔ་ཞིང་དུ་ཁྲུ་གསུམ་ཡོད་པ་དེ་གདིང་ངོ་། །
དེར་ངེས་སམ་ཞེ་ན། ཚད་ལྷག་པ་དང་སུམ་ཕྲུག་ལྷག་པ་གཉིས་ཀ་གདིང་ངོ་། །
ལོ་སྔ་མར་མ་བཏིང་བ་གདིང་བར་བྱའོ། །
ད་ལྟ་སྤྲོག་མ་འཇོང་མོར་གདིང་བ་དེ་གདིང་བར་བྱའོ། །
སྤྲོག་མ་གཅིག་ཏུ་སུམ་ཕྲུག་དུ་མ་ཡང་གདིང་བར་བྱའོ། །
གཅིག་ཁོ་ནས་གདིང་བར་བྱ་བ་ཡིན་ནམ་ཞེ་ན། སུམ་ཕྲུག་ཇི་སྙེད་ཡོད་པ་གདིང་བར་བྱེད་པ་ཡང་དེ་སྙེད་བསྐོ་བར་བྱའོ། །
སྲ་བརྐྱང་གདིང་བའི་ཚེ་དགེ་འདུན་རྣམས་ཀྱིས་ཇི་ལྟར་འཇུག་ཅེ་ན། སྲ་བརྐྱང་གདིང་བ་དེ་ནི་རེ་རེ་བའི་ཆོས་གོས་ཀྱི་བྱིན་བརླབས་ལས། གཞན་དགེ་འདུན་གྱིས་བྱིན་གྱིས་བརླབས་པ་ཡིན་པ་རྒྱུ་མཚན་དེའི་ཕྱིར། །
གང་ཟག་གི་བྱིན་གྱིས་བརླབས་པ་དག་ཕྱུང་ནས་འཇུག་པར་བྱའོ། །
བཞི་པ་ལ་གསུམ་སྟེ། སྦྱོར་བའི་ཆོ་ག་དང་། དངོས་གཞིའི་ཆོ་ག་དང་། མཇུག་གི་ཆོ་གའོ། །
དང་པོ་ལ་གཉིས་ཏེ། དགེ་འདུན་གྱི་བྱ་བ་དང་། བརྐོས་པའི་གང་ཟག་གི་བྱ་བའོ། །
དང་པོ་ནི། སྲ་བརྐྱང་གདིང་རྒྱུ་རྙེད་པའི་ཚེ་ཞག་མ་ལོན་པར་ཚོགས་པས་སྲ་བརྐྱང་གདིང་བར་བྱའོ་སྙམ་དུ་མོས་པ་བསྐྱེད་པར་བྱའོ། །
མཚམས་ཀྱི་ནང་དུ་གསོལ་བ་དང་གཉིས་ཀྱི་ལས་ཀྱིས་སྲ་བརྐྱང་གདིང་བར་བློ་མཐུན་བྱའོ། །
སྲ་བརྐྱང་གདིང་བ་བསྐོ་བ་དེ་ཡང་མཚམས་ཀྱི་ནང་ཁོ་ནར་བྱའོ། །
གང་ཟག་ཇི་ལྟ་བུ་བསྐོ་ཞེ་ན། གང་ཟག་གང་ལ་སྲ་བརྐྱང་གདིང་བ་འབྱུང་བ་དབྱར་སྔ་མ་ཁས་བླངས་ཤིང་མ་རལ་པ་ལ་སོགས་པ་དེ་བསྐོ་བར་བྱའོ། །
བསྐོས་པའི་གང་ཟག་དེ་ལ་དགེ་འདུན་གྱི་སྲ་བརྐྱང་གདིང་རྒྱུའི་དངོས་པོ་རྣམས་གཏད་པར་བྱའོ། །
དེ་ཡང་གསོལ་བ་འབའ་ཞིག་པའི་ལས་བྱས་ནས་གཏད་པར་བྱའོ། །
གཉིས་པ་ནི། །
བསྐོས་པའི་གང་ཟག་དེས་སྲ་བརྐྱང་གདིང་བའི་སྔོན་དུ་སྲ་བརྐྱང་གདིང་རྒྱུ་དེ་ལ་བཀྲུ་བ་དང་། དྲུབ་པ་དང་། ཚོན་གྱིས་ཁ་སྒྱུར་བ་སོགས་ལ་འཇུག་པར་བྱའོ། །
ལན་གཅིག་ཙམ་བྱ་བའམ་ཞེ་ན། བཀྲུ་བ་ལ་སོགས་པ་ལན་གཉིས་སམ་གསུམ་གྱི་བར་དུ་བསྒྲུབ་པར་བྱའོ། །
ངེས་པར་བྱ་དགོས་སམ་ཞེ་ན། བཟོ་ཚེམས་ལེགས་པར་ཟིན་པ་ཞིག་རྙེད་ན་གདིང་བར་སྐོས་པ་པོ་རང་གིས་ཁབ་སྲུབ་གཉིས་སམ་གསུམ་བསྒྲུབ་པར་འོ། །
སེམས་ཇི་ལྟར་བསྐྱེད་པར་བྱ་ཞེ་ན། སྲ་བརྐྱང་གི་རྒྱུའི་དངོས་པོ་དེ་མནོས་པའི་ཚེ་ན། འདི་ལ་སྲ་བརྐྱང་གདིང་བར་འགྱུར་རོ་སྙམ་པ་དང་། རང་གིས་འདིང་བར་བྱེད་པའི་ཚེ་གདིང་ངོ་སྙམ་པ་དང་། བཏིང་ཟིན་པའི་མཇུག་ཏུ་བཏིང་ངོ་སྙམ་པའི་སེམས་བསྐྱེད་པར་བྱའོ། །
སེམས་བསྐྱེད་པ་ཉམས་ན་གདིང་བ་མི་འབྱུང་ངམ་སྙམ་ན། དང་པོ་གདིང་བར་འགྱུར་རོ་སྙམ་པའི་སེམས་བསྐྱེད་པ་ཉམས་ན་སྲ་བརྐྱང་གདིང་བ་མི་འབྱུང་བ་མ་ཡིན་ལ། གཉིས་པ་ཉམས་ན་མི་འབྱུང་ངོ་། །

དེ་ནས་སྲ་བརྐྱང་འདིང་བར་བསྐོས་པ་དེས། ཚེ་དང་ལྡན་པ་དག་བདག་སང་སྲ་བརྐྱང་འདིང་བར་འགྱུར་གྱི། ཁྱེད་ཅག་གིས་རང་རང་གི་ཆོས་གོས་ཀྱི་བྱིན་བརླབས་དབྱུང་བར་བྱའོ། །
ཞེས་དགེ་འདུན་ཚོགས་པ་ལ་བརྗོད་པར་བྱའོ། །
བསྐོས་པའི་གང་ཟག་དེས་དགེ་འདུན་འདུ་བའི་ཐབས་གནྜི་བརྡུང་བ་དང་། གནས་མལ་བཤམ་པ་སོགས་རྗེས་སུ་བསྒྲུབ་པར་བྱའོ། །
གཉིས་པ་དངོས་གཞི་ནི། སྲ་བརྐྱང་ལ་དྲི་དང་མེ་ཏོག་གིས་མཆོད་ཅིང་། བདུག་སྤོས་དྲི་ཞིམ་པོས་བདུགས་པའི་སུམ་ཕྲུག་དུ་མ་བཟེབ་ཀྱི་སྤྲོག་མར་ལྷན་ཅིག་བཞག་པ་པང་པར་ཐོགས་ཏེ། དགེ་སློང་རྒན་རིམ་དུ་འདུག་པ་ལ། སྲ་བརྐྱང་གདིང་བ་བསྒྲུབ་པར་བྱའོ། །
དུས་ནམ་གྱི་ཚེ་ཞེ་ན། ཚེས་བཅུ་དྲུག་གི་ནངས་པར་རོ། །
ཟླ་བ་གང་གི་ཞེ་ན་སྟོན་ཟླ་འབྲིང་པོའོ། །
ཅི་ཞིག་གིས་བསྒྲུབ་པར་བྱ་ཞེ་ན། ལན་གསུམ་བཟླས་པས་སོ། །
ཅི་ཞིག་ལན་གསུམ་བཟླས་པས་ཞེ་ན། གདིང་ངོ་ཞེས་པའི་ཆོ་གས་སོ། །
དེ་ཡང་ཇི་ལྟར་ཞེ་ན། རེ་ཞིག་དང་པོར་དགེ་འདུན་ཐམས་ཅད་ལ་གདིང་ངོ་ཞེས་པའི་སྔགས་ལན་གསུམ་བཟླས་པས་བསྒྲུབ་པར་བྱ་སྟེ། འདིའི་སྔགས་ནི། དགེ་འདུན་བཙུན་པ་རྣམས་གསན་དུ་གསོལ། ཆོས་གོས་འདི་ནི་དགེ་འདུན་གྱི་སྲ་བརྐྱང་དུ་བློ་མཐུན་པར་བགྱིས་པ་ལགས། བདག་དགེ་སློང་མིང་འདི་ཞེས་བགྱི་བ་སྲ་བརྐྱང་འདིང་བར་བསྐོས་པ་ལགས་ཏེ། འདི་ལྟར་གནས་བསྡུ་བ་དང་། དགེ་སློང་རྣམས་བདེ་བར་གནས་པར་བགྱི་བ་དང་། སྦྱིན་པ་པོ་རྣམས་ཀྱིས་སྦྱིན་པར་བྱ་བའི་ཆོས་ཡོངས་སུ་སྤྱད་པའི་སླད་དུ་བདག་སྲ་བརྐྱང་འདིང་བ་དགེ་སློང་མིང་འདི་ཞེས་བགྱི་བས། ཆོས་གོས་འདིས་དགེ་འདུན་གྱི་སྲ་བརྐྱང་གདིང་བར་བགྱིའོ། གནས་གང་དུ་སྲ་བརྐྱང་བཏིང་བར་ཆོས་གོས་རྙིང་པ་རྣམས་དང་ཡང་མི་འབྲལ་ན། གསར་པ་རྣམས་དང་ལྟ་ཅི་སྨོས་ཞེས་ལན་གསུམ་བཟླའོ། །
གསུམ་པ་འཇུག་ནི། དེ་ནས་དགེ་སློང་རེ་རེའི་མདུན་དུ་འདུག་སྟེ། དགེ་སློང་རེ་རེ་ལ་ཡང་གདིང་ངོ་ཞེས་བྱ་བའི་སྔགས་ལན་གསུམ་གསུམ་བཟླས་པས་བསྒྲུབ་པར་བྱའོ། །
འདིའི་སྔགས་ནི། གནས་བརྟན་ནམ་བཙུན་པའམ་ཚེ་དང་ལྡན་པ་དགོངས་སུ་གསོལ། ཆོས་གོས་འདི་ནི་དགེ་འདུན་གྱི་སྲ་བརྐྱང་དུ་བློ་མཐུན་པར་བགྱིས་པ་ལགས། བདག་དགེ་སློང་མིང་འདི་ཞེས་བགྱི་བ་ནི་སྲ་བརྐྱང་འདིང་བར་བསྐོས་པ་ལགས་ཏེ། དེའི་སླད་དུ་འདི་ལྟར་གནས་བསྡུ་བ་དང་། དགེ་སློང་རྣམས་བདེ་བར་གནས་པར་བགྱི་བ་དང་། སྦྱིན་པ་པོ་རྣམས་ཀྱིས་སྦྱིན་པར་བྱ་བའི་ཆོས་ཡོངས་སུ་སྤྱོད་པའི་སླད་དུ་བདག་སྲ་བརྐྱང་འདིང་ན། དགེ་སློང་མིང་འདི་ཞེས་བགྱི་བས་ཆོས་གོས་འདི་དགེ་འདུན་གྱི་སྲ་བརྐྱང་གདིང་ལགས་ཏེ། གནས་གང་དུ་སྲ་བརྐྱང་བཏིང་བ་ཆོས་གོས་རྙིང་པ་རྣམས་དང་ཡང་མི་འབྲལ་ན། གསར་པ་རྣམས་དང་ལྟ་ཅི་སྨོས་ཞེས་ལན་གསུམ་བཟླས་པས་སོ། །
དེ་ནས་འདིང་བར་བྱེད་པ་ལས་གཞན་ཡུལ་དེས་ནི་ལེགས་པར་ཏེ་ཁ་ན་མ་ཐོ་བ་མེད་པར་བཏིང་ངོ་། །
ཤིན་ཏུ་སྟེ་ཐེ་ཚོམ་མེད་པར་བཏིང་ངོ་། །
སྲ་བརྐྱང་འདི་ལ་རྙེད་པ་དང་ཕན་ཡོན་གང་ཡོད་པ་དེ་བདག་གི་ཡིན་ནོ་བརྗོད་པར་བྱའོ། །
ཆོ་གས་གདིང་དགོས་པར་ངེས་སམ་ཞེ་ན། སྲ་བརྐྱང་གདིང་བ་འདི་ལ་རྗེས་སུ་ཡི་རང་བས་ལེགས་པར་བཏིང་ངོ་། །
ཤིན་ཏུ་བཏིང་ངོ་། །
འདི་ལ་ཕན་ཡོན་དང་རྙེད་པ་གང་ཡོད་པ་དེ་བདག་གི་ཡིན་ནོ། །
ཞེས་པ་དེ་ཉམས་སུ་མྱོང་ན་སྲ་བརྐྱང་བཏིང་བ་འབྱུང་ངོ་། །
དེ་ཡང་སྲ་བརྐྱང་བཏིང་བའི་དགེ་འདུན་མངོན་སུམ་དུ་འདུས་པར་གྱུར་པས། དེ་ལྟར་མྱོང་ན་གདིང་བ་འབྱུང་གི་གཞན་དུ་ན་མ་ཡིན་ནོ། །

སྲ་བརྐྱང་གི་ཕན་ཡོན་ལ་གནས་བསྡུ་བ་ཞེས་གསུངས་པ་ནི། འབྲས་བུ་སྲ་བརྐྱང་གི་ཕན་ཡོན་མཐོང་ནས་རྒྱུ་དབྱར་གནས་པ་ལ་གུས་པས་འཇུག་པའོ། །
གཞན་གཉིས་ནི་གོ་བར་ཟད་དོ། །
གཉིས་པ་བསྐྱང་བའི་ཚུལ་ནི། སྲ་བརྐྱང་དེ་ཕྱིས་དུས་དུས་སུ་སེར་བུ་ལ་བསྲང་བ་དང་། ཉི་མ་ལ་བསྲང་བ་དང་། རྡུལ་སྤྲུག་པར་བྱའོ། །
ཁྱིམ་དུ་བ་ཅན་དང་རྡུལ་ཅན་དུ་གཞག་པར་མི་བྱའོ། །
རྒྱལ་པོའི་ཕོ་བྲང་དུ་གཞག་པར་མི་བྱ། སྲ་བརྐྱང་གདིང་བར་བསྐོས་པའི་དགེ་སློང་དེ་སྲ་བརྐྱང་དང་བྲལ་བར་མི་བྱ་ཞིང་། སྲ་བརྐྱང་དེ་ཁྱེར་ཏེ་གཞན་དུ་འགྲོ་བར་ཡང་མི་བྱ་སྟེ། སྲ་བརྐྱང་གི་བྱིན་བརླབས་འཇིག་པའི་དགག་བྱ་ཡོད་པའི་ཕྱིར། དེ་ཁྱེར་ནས་མི་གཙང་བའི་སྐྱབས་གཉིས་སུ་འཇུག་པར་མི་བྱ། དེ་ཁྱེར་ནས་བླ་གབ་མེད་པར་ཅུང་ཟད་ཀྱང་འདུག་པར་མི་བྱའོ། །
གསུམ་པ་དབྱུང་བའི་ཚུལ་ལ་བསྟན་བཤད་གཉིས་ལས། དང་པོ་ནི། སྲ་བརྐྱང་དབྱུང་བ་ཆོས་ཅན། རྣམ་པ་གཉིས་སུ་ཡོད་དེ། རང་འཇུག་བྲལ་གྱི་དབྱུང་བ་དང་། བཅོས་མའི་དབྱུང་བ་གཉིས་ཡོད་པའི་ཕྱིར། ལས་ལ་ལྟོས་མེད་དུ་སྲ་བརྐྱང་གི་བྱིན་བརླབས་མེད་པར་སོང་བ་ནི་རང་འཇུག་བྲལ་གྱི་དབྱུང་བ་ཡིན་ལ་ལས་ལ་ལྟོས་ནས་སྲ་བརྐྱང་གི་བྱིན་བརླབས་མེད་པར་སོང་བ་ནི་བཅོས་མའི་དབྱུང་བའོ། །
གཉིས་པ་ལ་གཉིས་ལས། རང་འཇུག་བྲལ་གྱི་དབྱུང་བ་ནི། སྲ་བརྐྱང་གིས་སྲ་བརྐྱང་བཏིང་མཚམས་ལས་མཚམས་ཀྱི་ཕྱི་རོལ་དུ་ཕྱིན་པ་དང་། བྱིན་གྱིས་རློབ་པར་བྱེད་པ་མེད་པ་སྟེ་སྲ་བརྐྱང་སྲུང་པ་པོ་མེད་པར་མཚམས་ཀྱི་ནང་དུ་སྐྱ་རེངས་ཤར་བ་དང་། དེའི་དཀྱིལ་འཁོར་གྱི་ཁོངས་སུ་གཏོགས་པ་ཆད་པ་རྣམས་ལའང་རང་འཇུག་པ་དང་བྲལ་བ་དེ་འགྲུབ་བོ། །
དང་པོ་གཉིས་ཀྱིས་ནི་དགེ་འདུན་སྤྱིའི་རང་འཇུག་བྲལ་དང་། ཕྱི་མས་ནི་གང་ཟག་སོ་སོའི་རང་འཇུག་བྲལ་འགྲུབ་བོ། །
འདིང་བར་བསྐོས་པ་དེས་སྲུང་བ་པོ་དགེ་སློང་གཞན་མེད་པར་མཚམས་ཀྱི་ཕྱི་རོལ་ཏུ་སྐྱ་རེངས་ཤར་བར་གནས་ན། དེ་ལ་སྲ་བརྐྱང་དང་བྲལ་བའི་འབྲལ་སྤང་འབྱུང་ཞིང་སྲ་བརྐྱང་གི་བྱིན་བརླབས་མེད་པར་ཡང་འགྱུར་རོ། །
དེའི་དཀྱིལ་འཁོར་གྱི་ཁོངས་སུ་གཏོགས་པ་ཆད་པ་དེ་གང་ཟག་གང་ལ་འགྲུབ་ཅེ་ན། སྦྱོར་བས་འགྲོ་བ་ལ་སོགས་པའི་གང་ཟག་དེ་ལ་དེའི་དཀྱིལ་འཁོར་གྱི་ཁོངས་སུ་གཏོགས་པར་ཆད་པར་དེར་འགྲུབ་བོ། །
དེ་ལ་མ་དྲུག་སྟེ། སྦྱོར་བས་འགྲོ་བའི་མ། ངེས་པར་བྱེད་པའི་མ། མཐར་ཐུག་པའི་མ། བརྩམས་པ་ཞིག་པའི་མ། བསམ་པ་རྒྱུན་ཆད་པའི་མ། མཚམས་འདས་ཀྱི་མའོ། །
དེའང་སྲ་བརྐྱང་གི་བྱིན་བརླབས་ལ་ཡང་མི་བརྟེན། སྲ་བརྐྱང་གི་ཕན་ཡོན་ལ་ཡང་མི་བརྟེན། མཚམས་ཀྱི་ནང་དུ་མི་འོང་སྙམ་པའི་བློ་སྐྱེས་པའམ། མཚམས་ཀྱི་ནང་དུ་འོང་ངམ་མི་འོང་ཐེ་ཚོམ་ཟ་བཞིན་དུ་མཚམས་ཀྱི་ནང་ནས་ཕྱི་རོལ་དུ་འདས་པ་ནི་སྦྱོར་བས་འགྲོ་བའི་མའོ། །
མཚམས་ཀྱི་ཕྱི་རོལ་དུ་སྲ་བརྐྱང་འདི་ལ་མི་བརྟེན། མཚམས་ཀྱི་ནང་དུ་མི་འོང་སྙམ་པའི་བློ་སྐྱེས་པའི་བརྟེན་ནམ་མི་བརྟེན། འོང་ངམ་མི་འོང་སྙམ་པའི་ཐེ་ཚོམ་ཟ་བ་ནི་ངེས་འབྱེད་ཀྱི་མ། རང་གི་ཆོས་གོས་མ་གྲུབ་བར་དུ་སྲ་བརྐྱང་འདི་ལ་བརྟེན་ལ། རང་གི་ཆོས་གོས་གྲུབ་ནས་སྲ་བརྐྱང་ལ་མི་བརྟེན་སྙམ་པའི་བློ་སྐྱེས་པ་ན། རང་གི་ཆོས་གོས་ཀྱི་བཟོ་ལེགས་པར་ཟིན་པ་ནི་མཐར་ཐུག་པའི་མ། དེ་འདྲའི་བློ་སྐྱེས་པ་ན་ཆོས་གོས་བྱ་རྒྱུའི་དངོས་པོ་དེ་མེས་ཚིག་པའམ། ཆོམ་རྐུན་པ་སོགས་ཀྱིས་ཁྱེར་བ་ནི་བརྩོམས་པ་ཞིག་པའི་མ། དེ་འདྲའི་བློ་སྐྱེས་ཏེ་སྦྱིན་བདག་གི་ཡུལ་ལ་ཆོས་གོས་ཀྱི་རེ་བ་བྱས་པ་ན། སྦྱིན་བདག་དེ་ཤི་བ་ལྟ་བུ་ནི་བསམ་པ་རྒྱུན་ཆད་པའི་མ། སྲ་བརྐྱང་འདི་ལ་བརྟེན་ནམ་མི་རྟེན་སྙམ་པའི་ཐེ་ཚོམ་ཟ་བཞིན་དུ་མཚམས་ཀྱི་ཕྱི་རོལ་དུ་འདས་པ་ནི་མཚམས་འདས་ཀྱི་མའོ། །

དེ་ཉིད་གཞུང་དོན་དུ་འཆད་པ་ལ། སྲ་བརྐྱང་བཏིང་མཚམས་ལས། མཚམས་ཀྱི་ཕྱི་རོལ་དུ་འདས་པ་ན་དེའི་དཀྱིལ་འཁོར་གྱི་ཁོངས་སུ་གཏོགས་པ་ཆད་པར་འགྲུབ། དེ་ཙམ་གྱིས་འགྲུབ་བམ་ཞེ་ན་མཚམས་ཀྱི་ནང་དུ་ཕྱིར་མི་འོང་སྙོམས་པའི་སེམས་སྐྱེས་པའམ། འོང་མི་འོང་ཐེ་ཚོམ་ཟ་བའི་བློ་སྐྱེས་ཏེ་མཚམས་ལས་འདས་པ་ན་དེ་འགྲུབ་བོ། །
དེ་ཡང་ཆོས་གོས་སྲ་བརྐྱང་ལ་ཆོས་གོས་བྱ་སྙམ་པའི་བསམ་པ་རྗེས་སུ་འབྲེལ་པ་མེད་ན་དེའི་ཚེ་འགྲུབ་སྟེ། འདིས་ནི་སྦྱོར་འགྲོའི་མ་དེ་བསྟན་ནོ། །
མཚམས་ཀྱི་ཕྱི་རོལ་དུ་མཚམས་ནང་དུ་མི་འོང་སྙམ་པའི་བློ་སྐྱེས་ན་ཡང་ངོ་སྟེ་དེའི་དཀྱིལ་འཁོར་གྱི་ཁོངས་སུ་གཏོགས་པར་འཆད་པ་དེ་འགྲུབ། བསམ་པ་ཇི་ལྟ་བུས་འགྲུབ་ཅེ་ན། སྲ་བརྐྱང་འདི་ལ་ཆོས་གོས་བྱ་སྙམ་པའི་བསམ་པ་རྗེས་སུ་འབྲེལ་བ་མེད་ན་དེའི་ཚེ་འགྲུབ་སྟེ་འདིས་ནི་ངེས་འབྱེད་ཀྱི་མ་བསྟན་ནོ། །
ཡོད་ན་མི་འགྲུབ་བམ་ཞེ་ན། གུད་དུ་རང་གི་ཆོས་གོས་མ་གྲུབ་ཀྱི་བར་སྲ་བརྐྱང་འདི་ལ་བརྟེན་སྙམ་པའི་བསམ་པ་རྗེས་སུ་འབྲེལ་བ་ཡོད་ན། མཚམས་ཀྱི་ཕྱི་རོལ་དུ་ཕྱིན་པ་ན་བྱེད་པར་འགྱུར་བ་ཉིད་ཆད་ན་རང་འཇུག་བྲལ་གྱི་དབྱུང་བ་དེ་འགྲུབ་བོ། །
མཚམས་ནང་དུ་མི་འགྲུབ་བམ་ཅེ་ན། མཚམས་ཀྱི་ཕྱི་ནས་ནང་དུ་འོང་བའི་ཚེ་བྱེད་པར་འགྱུར་བ་ཆད་ན་ཡང་དེའི་དཀྱིལ་འཁོར་གྱི་ཁོངས་སུ་གཏོགས་པ་ཆད་པར་འགྲུབ་བོ། །
བྱེད་པར་འགྱུར་བ་ཆད་པ་དེ་གང་ཞེ་ན། རང་གི་ཆོས་གོས་ཀྱི་བཟོ་ཚེམས་ལེགས་པར་ཟིན་པ་ན་བྱེད་པར་འགྱུར་བ་མཐར་ཐུག་པ་དང་། ཆོས་གོས་ཀྱི་རྒྱུ་དེ་མེས་ཚིག་པ་སོགས་ཀྱི་སྒོ་ནས་བརྩམས་པ་ཞིག་པ་དང་། ཆོས་གོས་དེ་གང་ལས་རེ་བའི་ཡོན་བདག་ལྟ་བུ་ཤི་ནས་རེ་བ་ཆད་པ་ལྟ་བུ་བསམ་པ་རྒྱུན་ཆད་པ་སྟེ། དེ་གསུམ་ལ་བྱེད་པར་འགྱུར་བ་ཆད་པ་སྟེ་གནས་སོ། །
མཚམས་ཀྱི་ནང་དུ་སྲ་བརྐྱང་འདི་ལ་བརྟེན་ནམ་མི་བརྟེན། མཚམས་ནང་དུ་འོང་ངམ་མི་འོང་སྙམ་པའི་ཐེ་ཚོམ་ཟ་བཞིན་དུ་མཚམས་ལས་འདས་པ་དེ་ཆོས་ཅན། ཁྱོད་ལས་དེའི་དཀྱིལ་འཁོར་གྱི་ཁོངས་སུ་གཏོགས་པར་ཆད་པ་འབྱུང་སྟེ། དེའི་རྒྱུ་ཚོགས་ཚང་བའི་ཕྱིར། །
དཔེར་ན་ཕྱིར་མི་འོང་ངོ་སྙམ་དུ་མཐའ་གཅིག་ཏུ་ངེས་པས་འབྱིན་པ་སྟེ། དེའི་དཀྱིལ་འཁོར་གྱི་ཁོངས་སུ་གཏོགས་པར་ཆད་པ་དང་འདྲའོ། །
དེ་བཞིན་དུ་མཚམས་ཀྱི་ཕྱི་རོལ་ལ་ཡང་སྦྱར་རོ། གཉིས་པ་བཅོས་མའི་དབྱུང་བ་ནི། རང་འཇུག་བྲལ་གྱི་དབྱུང་བ་དེ་བྱར་རུང་ངམ་ཞེ་ན། གསོལ་བཞིའི་ལས་ལས་གཞན་པའི་སྦྱོར་འགྲོ་ལ་སོགས་པས་སྲ་བརྐྱང་དབྱུང་བར་བྱ་བ་རྗེས་སུ་བསྒྲུབ་པར་མི་བྱའོ། །
དུས་ནམ་གྱི་ཚེ་དབྱུང་ཞེ་ན། སྲ་བརྐྱང་དེ་དབྱུང་བའི་དུས་ནི་དཔྱིད་ཟླ་ར་བའི་ཉ་ལའོ། །
དེ་ཡང་ལོ་དེ་ཉིད་ཀྱི་མོད་ལ་འབྱུང་བ་ཉ་དེ་ཉིད་ལ་དབྱུང་ངོ་། །
དེར་ངེས་སམ་ཞེ་ན། ཆོམ་རྐུན་པས་བཅོམ་པའི་དོན་ཉིད་དུ་ནི་དཔྱིད་ཟླ་ར་བའི་ཉའི་སྔར་ཡང་དབྱུང་དུ་རུང་ངོ་། །
གསུམ་པ་ཞར་ལ་ཐོས་བྱུང་གི་མ་བཤད་པ་ནི། སྲ་བརྐྱང་དབྱུང་ཟིན་ནས་དེའི་ཕན་ཡོན་འབྱུང་བ་མེད་དམ་ཞེ་ན། སྲ་བརྐྱང་དུས་ཀྱི་སྔ་རོལ་དུ་ཕྱུང་བའི་དུས་དེར་སྲ་བརྐྱང་འདིང་བ་མཚམས་དེའི་ཕྱི་རོལ་ན་གནས་པ་དེ་མཚམས་ཀྱི་ནང་དུ་སྲ་བརྐྱང་ཕྱུང་བའི་གཏམ་མ་ཐོས་ཀྱི་བར་དུ་སྲ་བརྐྱང་གི་ཕན་ཡོན་རྗེས་སུ་འཇུག་གོ །གུད་དུ་ཆོས་གོས་མ་གྲུབ་ཀྱི་བར་དུ་སྲ་བརྐྱང་འདི་ལ་བརྟེན་སྙམ་པའི་བསམ་པ་རྗེས་སུ་འབྲེལ་བ་མེད་ན། མ་བྲོས་ཀྱི་བར་དུ་ཕན་ཡོན་རྗེས་སུ་འཇུག་གོ །དེ་འདྲའི་བསམ་པ་རྗེས་སུ་འབྲེལ་བ་ཡོད་ན་བྱེད་པར་འགྱུར་བ་མ་ཆད་ཅིང་མ་ཐོབ་ཀྱི་བར་དུ་ཕན་ཡོན་འཇུག་གོ །སྲ་བརྐྱང་གི་བྱིན་བརླབས་མ་ཕྱུང་བར་ཆོམ་རྐུན་པས་བཅོམ་པ་དང་། མ་བཅོས་པ་ཐམས་ཅད་ཀྱིས་སྲ་བརྐྱང་དེའི་དུས་ཀྱི་རྙེད་པ་བགོ་བར་མི་བྱའོ། གཉིས་པ་ཞུ་བའི་སྐབས་ནས་འབྱུང་བ་ལ་བཞི་སྟེ། གང་གི་ཚེ་གདིང་བ་དུས་ཀྱི་མཚན་ཉིད། །

གདིང་དབྱུང་ངོ་བོ་ཉིད་ཀྱི་མཚན་ཉིད། གང་དུ་གདིང་བ་གནས་ཀྱི་མཚན་ཉིད། ཁ་སྐོང་དང་ཕན་ཡོན་གྱི་མཚན་ཉིད་དོ། །
དང་པོ་ནི། ལོ་དེ་ལ་སྟོན་ཟླ་འབྲིང་པོ་གཉིས་ཡོད་ན་སྲ་བརྐྱང་གང་ལ་གདིང་ཞེ་ན། དགག་དབྱེ་ཇི་ལྟར་བ་བཞིན་དུ་སྟེ། དབྱར་ཟླ་བ་གསུམ་དུ་ཁས་བླངས་ཏེ། སྟོན་ཟླ་འབྲིང་པོ་ལ་སྲ་བརྐྱང་གདིང་ངོ་། །
དེས་མཚོན་ནས་འཐབ་ཀྲོལ་ཅན་གྱི་རྐྱེན་དབང་གིས་དགག་དབྱེ་དུས་ཀྱི་སྔ་རོལ་དང་། ཕྱིས་བྱེད་པ་ན་ཡང་དགག་དབྱེ་ཇི་ལྟར་བ་བཞིན་དུ་གདིང་ངོ་། །
ཁ་ཅིག་སྟོན་ཟླ་འབྲིང་པོ་གཉིས་བྱུང་བ་ན་སྔ་མ་ཤོལ་ཟླར་བྱེད་ཟེར་བ་ཡང་མི་འཐད་དེ། འདིའི་སྐབས་ཀྱི་འགྲེལ་བར་སྟོན་ཟླ་འབྲིང་པོ་ངོ་གཉིས་སུ་གྱུར་པ་ན། ཚེས་བཅུ་དྲུག་ཅེས་བྱ་བའི་ཉི་མ་སྔ་མ་ལ་གདིང་བ་ཞེས་པ་དང་། འགྲེལ་ཆུང་ལས་ཀྱང་སྟོན་ཟླ་འབྲིང་པོ་གཉིས་དང་། ཚེས་གྲངས་མི་མཐུན་པ་ལ་ནི། དགག་དབྱེ་ཇི་ལྟ་བ་བཞིན་དུ་གདིང་ཞེས་གསུང་པའི་ཕྱིར། དགག་དབྱེ་རྐྱེན་དབང་གིས་སྔ་ཕྱིར་བྱས་པའི་ཚེ། གསོ་སྦྱོང་གི་མཐའ་མ་ཡིན་པ་ལ་སྲ་བརྐྱང་གདིང་དུ་རུང་ངམ་ཞེ་ན། གསོ་སྦྱོང་བྱས་པའི་མཐའ་མ་ཡིན་པ་ལ་སྲ་བརྐྱང་གདིང་བར་མི་བྱའོ། །
སྲ་བརྐྱང་དབྱུང་བ་ལ་གསོ་སྦྱོང་གི་མཐའ་མ་ཡིན་པ་ལ་མི་བྱའོ། །
ཆོམ་རྐུན་པས་བཅོམ་པའི་དབང་གིས་སྲ་བརྐྱང་དུས་ཀྱི་སྔ་རོལ་དུ་དབྱུང་བ་འདི་ནི་གསོ་སྦྱོང་བྱས་པའི་ཉི་མ་དེ་ཉིད་ཀྱི་མཐའ་ལ་བྱའོ། །
རང་འཇུག་བྲལ་དང་བཅོས་མའི་དབྱུང་བ་མ་ཡིན་པའི་སྲ་བརྐྱང་དབྱུང་བ་གཞན་མེད་དམ་ཞེ་ན། སྲ་བརྐྱང་བཏིང་ཟིན་པའི་འོག་ཏུ་དགེ་སློང་གློ་བུར་བ་མང་པོ་ལྷགས་ནས་གསོ་སྦྱོང་བྱས་ན་སྲ་བརྐྱང་གི་བྱིན་བརླབས་ཕྱུང་བ་ཉིད་ཡིན་ཏེ། དེའི་ཚེ་སྲ་བརྐྱང་འདིང་བ་པོ་རྣམས་ལ་དུས་མ་ཡིན་པར་སྲ་བརྐྱང་གདིང་ངོ་སྙམ་པའི་བློ་སྐྱེ་བའི་ཕྱིར། གཉིས་པ་ནི། སྲ་བརྐྱང་བཏིང་བའི་འོག་ཏུ་དགེ་འདུན་ཕྱོགས་གཉིས་སུ་བྱེ་བ་ན་སྲ་བརྐྱང་ལྷན་ཅིག་བཏིང་བ་ཡིན་པས་ལྷན་ཅིག་དབྱུང་དགོས་སམ་སྙམ་ན། སྲ་བརྐྱང་བཏིང་ནས་དགེ་འདུན་ཆོས་ཕྱོགས་པ་དང་། ཆོས་མིན་ཕྱོགས་པ་གཉིས་སུ་བྱེ་བ་དག་ལ་ནི་སྲ་བརྐྱང་དབྱུང་བ་དེ་ཐ་དད་པར་གྲུབ་པས་ཐ་དད་དུ་དབྱུང་བར་བྱ། སྲ་བརྐྱང་མ་བཏིང་བར་ཕྱོགས་གཉིས་སུ་བྱེ་བ་ན་སྲ་བརྐྱང་བཏིང་བ་དེ་སུས་བྱ་ཞེ་ན། དེའི་ཚེ་ན་ཆོས་སྨྲ་བ་དག་ཡོད་པས་ཆོས་ཕྱོགས་པས་གདིང་བར་བྱ་སྟེ། ཆོས་ཕྱོགས་པས་བྱས་ན་ལེགས་པར་བྱས་པའི་ཕྱིར། ཆོས་མིན་ཕྱོགས་པས་སྲ་བརྐྱང་བཏིང་བའི་ཚེ་དབྱར་གྱི་རྙེད་པ་དེ་སུ་དབང་ཞེ་ན། མཚམས་ནང་དུ་ཆོས་ཕྱོགས་པ་ལས་གཞན་ཆོས་མ་ཡིན་པ་དག་གིས་སྲ་བརྐྱང་བཏིང་ཀྱང་དབྱར་རྙེད་པའི་རྙེད་པ་ནི་ཆོས་ཕྱོགས་པ་ལ་འོས་པ་ཡིན་ལ། སྲ་བརྐྱང་གི་རྙེད་པ་ནི་ཐུན་མོང་དུ་དབང་བ་ཡིན་ནོ། །
ཕལ་ཆེར་ལྷན་ཅིག་ཏུ་གནས་ནས་དེའི་འོག་ཏུ་བྱེ་བ་ན་ཆོས་མ་ཡིན་པའང་དབྱར་རྙེད་དབང་སྟེ། དབྱར་ཕལ་ཆེར་གནས་ནས་དེའི་འོག་ཏུ་ཤི་བ་དང་བབ་པའང་དབྱར་རྙེད་དབང་བའི་ཕྱིར། འོ་ན་ཆོས་མིན་ཕྱོགས་པ་དང་གནས་དབྱུང་ནན་ཏུར་བྱས་པ་གཉིས་སྤངས་པར་མཚུངས་པས་ཆོས་མ་ཡིན་པ་ཉི་ཚེས་སྲ་བརྐྱང་བཏིང་ན། གཏིང་བའི་གོ་ཆོད་པ་བཞིན་དུ་གནས་དབྱུང་ནན་ཏུར་བྱས་པ་ཉི་ཚེས་སྲ་བརྐྱང་བཏིང་ན་ཡང་བཏིང་བའི་གོ་ཆོད་དམ་ཞེ་ན། རང་བཞིན་དུ་གནས་པས་སྤངས་པ་གནས་དབྱུང་ནན་ཏུར་བྱས་པ་ཉི་ཚེ་ལ་སྲ་བརྐྱང་གདིང་བར་མི་འགྱུར་ཏེ། གནས་དབྱུང་ནན་ཏུར་བྱས་པ་ཉི་ཚེས་ལས་བྱས་པས་ལས་མི་འཆགས་པའི་ཕྱིར། བསམ་པ་ཇི་ལྟ་བུས་སྲ་བརྐྱང་གདིང་བ་འགྲུབ་ཅེ་ན། སྲ་བརྐྱང་འདི་ལ་རྙེད་པ་དང་ཕན་ཡོན་འགྲུབ་སྙམ་པའི་བསམ་པ་གནས་པ་ནི་སྲ་བརྐྱང་བཏིང་བ་འཆགས་པ་ཡིན་ནོ། །

གདིང་དབྱུང་ལྷན་ཅིག་ཏུ་བྱ་བ་ལ་འདུན་པ་ཕུལ་བའི་དབང་གི་ལྷག་མ་རྣམས་ཀྱིས་གདིང་དབྱུང་གི་བྱ་བ་བྱས་ན། འདུན་པ་ཕུལ་བ་དེས་ཀྱང་དེ་བྱས་པ་ཉིད་ཡིན་ནོ། བསམ་པ་ཇི་ལྟ་བུ་ཡོད་ན་སྲ་བརྐྱང་ཕྱུང་བར་འགྱུར་སྙམ་ན། སྲ་བརྐྱང་འདི་ལ་རྙེད་པ་དང་ཕན་ཡོན་འགྲུབ་སྙམ་པའི་བསམ་པ་དང་བྲལ་བས་དེ་མི་འགྲུབ་སྙམ་ན་སྲ་བརྐྱང་ཕྱུང་བ་ཡིན་ནོ། །
བསམ་པ་གནས་པ་ནི་བཏིང་བ་ཡིན་ལ། དེ་དང་བྲལ་བ་ནི་ཕྱུང་བ་ཡིན་པ་དེའི་ཕྱིར། གདིང་དབྱུང་ལ་འདུན་པ་མ་ཕུལ་བ་ནི་གྲལ་དུ་འདུག་ཏུ་ཟིན་ཀྱང་། གཉིད་ལོག་གམ། ཏིང་ངེ་འཛིན་ལ་སྙོམས་པར་ཞུགས་ན། གདིང་དབྱུང་གི་གཏམ་མ་ཐོས་ཀྱི་བར་དུ་སྲ་བརྐྱང་བཏིང་བ་དང་། ཕྱུང་བ་མི་འབྱུང་ངོ་། བཏིང་བ་ལ་ནི་རྗེས་སུ་ཡི་རང་ཉམས་སུ་མྱོང་དགོས་པར་གོང་དུ་བསྟན་ཟིན་ཏོ། །
གསུམ་པ་ནི། སྲ་བརྐྱང་བཏིང་བ་གཅིག་ལ་བཏིང་བའི་གནས་དེ་ཁོ་ན་ཉིད་དུ་གནས་པ་གཅིག་དགོས་སམ་ཞེ་ན། སྲ་བརྐྱང་གདིང་བའི་ཚེ་མཚམས་གཅིག་པ་ཉིད་ཡིན་ན། དབྱར་གྱི་དུས་དེར་གནས་གཞན་དུ་སྟེ་མཚམས་ཐ་དད་པར་གནས་པ་རྣམས་ཀྱང་སྲ་བརྐྱང་བཏིང་བའི་ཕྱིར་གནས་གཅིག་པ་ཉིད་ཡིན་ནོ། །
སྲ་བརྐྱང་བཏིང་བའི་འོག་ཏུ་མཚམས་གཅིག་པ་ཉིད་ཡིན་ན། སྲ་བརྐྱང་གཏིང་བ་གནས་གཅིག་པ་གྲུབ་བམ་ཞེ་ན། གནས་གཞན་དུ་གནས་པ་རྣམས་ཀྱང་བཏིང་བའི་ཕྱིར། གནས་གཅིག་པ་ཡིན་པ་དེ་ནི་བཏིང་བའི་ཚེ་མཚམས་དེ་ན་གནས་པ་དེ་ཉིད་ཡིན་ནོ། །
བཏིང་ནས་མཚམས་ཐ་དད་པར་སོང་ནས། སྲ་བརྐྱང་དེ་དང་པོ་བཏིང་བའི་གནས་དེ་ཁོ་ནར་འཇོག་དགོས་སམ་ཞེ་ན། སྲ་བརྐྱང་བཏིང་ཟིན་ནས་མཚམས་ཐ་དད་པར་བྱས་ན་མཚམས་དེའི་ནང་གི་གནས་གང་ཡང་རུང་བ་དེ་སྲ་བརྐྱང་གི་ལས་དེའི་གནས་ཡིན་པས་གང་འདོད་པ་གཅིག་ཏུ་གཞག་པར་བྱ་སྟེ། བཏིང་མཚམས་ལས་ཐ་དད་པར་ཕྱིན་པ་མེད་པའི་ཕྱིར། གདིང་བའི་མཚམས་གཅིག་ལ་བཏིང་ཟིན་ནས་མཚམས་ཐ་དད་པར་བྱས་ན་བཏིང་བའི་ཚེ་མཚམས་གཅིག་པས་དབྱུང་བ་ཡང་ལྷན་གཅིག་ཏུ་བྱའམ་ཞེ་ན། སྲ་བརྐྱང་བཏིང་ནས་མཚམས་ཐ་དད་པར་བྱས་པ་ཉིད་ཡིན་ན་གནས་སོ་སོར་སྲ་བརྐྱང་དེ་དབྱུང་ངོ་། །
གནས་གཅིག་པ་ཉིད་ཡིན་ན་ལྷན་ཅིག་ཏུ་དབྱུང་ངམ་ཞེ་ན། བཏིང་ཟིན་པའི་འོག་ཏུ་དགེ་འདུན་ལས་དང་འཁོར་ལོ་བྱེ་བ་ཉིད་ན་གནས་གཅིག་ཀྱང་ཕྱོགས་སོ་སོར་དབྱུང་ངོ་། །
འདི་ནི་གནས་གཅིག་པའི་གཞི་ལ་དོགས་པ་དཔྱད། བཏིང་ནས་ཕྱེ་བ་ཞེས་སོགས་ཀྱིས་ལྷན་ཅིག་ཏུ་བཏིང་བའི་གཞི་ལ་དོགས་པ་དཔྱད་པ་ཡིན་ནོ། །
བཞི་པ་ནི། སྲ་བརྐྱང་མ་བཏིང་བས་སྲ་བརྐྱང་ཕྱུང་བ་ནི་སྲ་བརྐྱང་མ་ཕྱུང་བ་མ་ཡིན་ཏེ་ཕྱུང་བ་ཡིན་ནོ། །
སྲ་བརྐྱང་དབྱུང་བའི་ཁ་སྐོང་དུ་འོས་པ་ལ་སྲ་བརྐྱང་གདིང་བ་འབྱུང་བ་གཅིག་དགོས་སམ་ཞེ་ན། སྲ་བརྐྱང་གདིང་བ་མི་འབྱུང་བ་ཉིད་ཀྱིས་སྲ་བརྐྱང་དབྱུང་བ་ཁ་སྐོང་དུ་མི་རུང་བ་ཉིད་མ་ཡིན་ནོ། །
མ་བཏིང་བ་ཉིད་ཀྱིས་ཕྱུང་ན་ཕྱུང་བའི་གོ་ཆོད་མོད། དབྱུང་བར་མི་རུང་ངམ་ཞེ་ན། སྲ་བརྐྱང་མ་བཏིང་བ་ཉིད་ཀྱིས་སྲ་བརྐྱང་དབྱུང་བར་མི་རུང་བ་ཉིད་མིན་ཏེ་རུང་ངོ་། །
སྲ་བརྐྱང་བཏིང་བའི་ཕན་ཡོན་སྔར་བཤད་པ་དེ་ཙམ་དུ་ཟད་དམ་ཞེ་ན། སྲ་བརྐྱང་བཏིང་ན་ནི་སྣམ་སྦྱར་མེད་པར་གྲོང་དུ་འཇུག་པ་དང་། ལ་སོགས་པ་གྲོང་ཆེར་དུ་འཇུག་པ་དང་། ལམ་གྱི་སུམ་མདོ་དང་། བཞི་མདོ་ལ་སོགས་པ་ཚུན་ཆད་དུ་འདུག་པ་ལ་ཡང་ཉེས་པ་མེད་དོ། །
སྣམ་སྦྱར་དང་བྲལ་བའི་འབྲལ་སྤང་མི་འབྱུང་བར་གོང་དུ་བསྟན་ལ། འདིས་སྣམ་སྦྱར་ཁྱེར་བའི་དཀའ་ཚེགས་མེད་པར་བསྟན་ནོ། །

སྟོད་གཡོགས་དང་སྨད་གཡོགས་མེད་པར་གྲོང་དུ་འགྲོར་རུང་ངམ་ཞེ་ན། སྟོད་ཀྱི་གོས་གཅིག་དང་སྨད་ཀྱི་གོས་གཅིག་མེད་པར་གྲོང་དུ་ཕྱིན་ན་རབ་ཏུ་བྱུང་བའི་རྟགས་ཉམས་པའི་ཉེས་པ་ཡོད་ལ་འབྲལ་བའི་ཉེས་པ་མེད་དོ། །
དགེ་འདུན་ཐམས་ཅད་དབྱར་ཕྱི་མར་ཁས་བླངས་ན། དེ་ལ་སྲ་བརྐྱང་གདིང་བ་འབྱུང་བར་གསུངས་པ་སྒྲ་ཇི་བཞིན་དུ་ཁས་བླངས་ན་དབྱར་ཕྱི་མར་ཁས་བླངས་པ་དང་ཞེས་པ་ལ་དབྱར་སྔ་མ་ཁས་བླངས་པ་དང་ཞེས་དང་། དངོས་གཞིའི་དུས་ཀྱི་ཞེས་པ་ལ་དབྱར་ཕྱི་མའི་དུས་ཀྱི་ཞེས་པ་དང་། སྟོན་ཟླ་འབྲིང་པོ་ཞེས་པ་ལ་སྟོན་ཟླ་ཐ་ཆུང་ཞེས་པ་དང་། དཔྱིད་ཟླ་ར་བ་ཞེས་པ་ལ་དཔྱིད་ཟླ་འབྲིང་པོ་ཞེས་སྦྱར་རོ། །
དགེ་སློང་མ་ལ་ཆོས་གོས་གསུམ་ཞེས་པའི་དོད་དུ་ཆོས་གོས་ལྔ་ཞེས་སྦྱར་རོ། །
སྤྱི་དོན་རགས་པ་ཙམ་གྱིས་སྲ་བརྐྱང་གི །རྣམ་གཞག་བདེ་བླག་རྟོགས་པ་མེད་མཐོང་ནས། །
གཞུང་དོན་ཞིབ་ཏུ་བཀོད་པའི་ལེགས་བཤད་འདི། །
དོན་གཉེར་བློ་གསལ་ཚོགས་རྣམས་གུས་པས་ལོངས།།  ༈  །།གཉིས་པ་གོས་ཀྱི་གཞི་ལ་བཅུ་སྟེ། གོས་སྒྲུབ་པའི་ཚུལ། དབྱེ་བ། སོ་སོའི་མཚན་ཉིད། བྱིན་རླབས་ཀྱི་ཆོ་ག བྱིན་རླབས་འཇིག་པའི་རྒྱུ། བཅང་བའི་བསམ་པ། ལོངས་སྤྱོད་པའི་གང་ཟག ལོངས་སྤྱོད་བའི་ཆོ་ག དགོས་པ། མཇུག་ཏུ་ཇི་ལྟར་བྱ་བའོ། །
དང་པོ་ལ། དྲ་བ་དང་། དྲུབ་པ་དང་། ཁ་སྒྱུར་བའི་ཚུལ་རྣམས་གཞུང་བཞིན་དུ་ཤེས་པར་བྱའོ། །
གཉིས་པ་དབྱེ་བ་ལ་འཚོ་བའི་ཡོ་བྱད། མཁོ་བའི་ཡོ་བྱད། ལྷག་པའི་ཡོ་བྱད་དང་གསུམ་མོ། །
དང་པོ་ལ། འཚོ་བའི་ཡོ་བྱད་དངོས་དང་། ཡོ་བྱད་ཀྱི་གོས་གཉིས་ཀྱི། དང་པོ་ལ་བཅུ་གསུམ་སྟེ། སྣམ་སྦྱར། བླ་གོས། མཐང་གོས། ཤམ་ཐབས། ཤམ་ཐབས་ཀྱི་གཟན། རྔུལ་གཟན། རྔུལ་གཟན་གྱི་གཟན། གདོང་ཕྱིས། རྣག་གཟན། གཡན་པ་དགབ་པ། སྐྲ་བཟེད། གདིང་བ། དབྱར་གྱི་རས་ཆེན་ནོ། །
གཉིས་པ་ཡོ་བྱད་ཀྱི་གོས་ནི་སྟན་ལ་སོགས་པའོ། །
གསུམ་པ་སོ་སོའི་མཚན་ཉིད་ལ་གསུམ་ལས། དང་པོ་འཚོ་བའི་ཡོ་བྱད་ནི། རྒྱུ་རུང་བ་རྔ་བལ་ལ་སོགས་པ་ཧ་ཅང་རྒྱུ་ངན་པ་མ་ཡིན་པ། དཔག་བསམ་གྱི་ཤིང་ལས་བྱུང་བ་སོགས་ཧ་ཅང་རྒྱུ་བཟང་བ་མ་ཡིན་པ། སྲིན་བལ་དང་དར་སོགས་རྒྱུ་རུང་བ་བདུན་པོ་རྣམས་ལས་གྲུབ་པ། ཁ་དོག་ངུར་སྨྲིག་དང་སྔོན་པོ་དང་། ཙག་གིས་བསྒྱུར་བ། དབྱིབས་སྤུ་ཅན་དང་། ལུག་རུ་འཁྱིལ་བ་ལྟ་བུ་སོགས་མ་ཡིན་པ་མ་བཀག་ཅིང་གནང་བའོ། །
ཚད་ལ་ཆོས་གོས་གསུམ་དང་ཤམ་ཐབས་ཀྱི་ཚད་འབྲལ་སྤང་གི་སྐབས་སུ་བཤད་ཟིན། ཤམ་ཐབས་ཀྱི་གཟན་ནི་ཤམ་ཐབས་དང་མཉམ་པ། གདོང་ཕྱིས་ཁྲུ་གང་པ། རྣག་གཟན་བླ་གོས་དང་མཉམ་པ། གཡན་པ་དགབ་པ་སྲིད་དུ་ཁྲུ་དྲུག་དང་ཞེང་དུ་ཁྲུ་གསུམ་མོ། །
སྐྲ་བཟེད་ཞེང་དུ་ཁྲུ་ཕྱེད་དང་གཉིས་སྲིད་དུ་ཁྲུ་གསུམ་ཡིན་ནོ། །
རྔུལ་གཟན་དང་རྔུལ་གཟན་གྱི་གཟན་བླ་གོས་དང་མཉམ་ལ། གདིང་བ་སྲིད་དུ་ཁྲུ་གསུམ་ཞིང་དུ་ཁྲུ་དོ་སོར་དྲུག རས་ཆེན་སྲིད་དུ་ཁྲུ་དགུ་ཞེང་དུ་ཁྲུ་གསུམ་དང་སོར་བཅོ་བརྒྱད་དོ། །
འཚོ་བའི་ཡོ་བྱད་ནི་རེ་རེ་གནང་གི་གཉིས་མ་གནང་ཞིང་། སོ་སོ་རང་མིང་གིས་བྱིན་གྱིས་རླབས་དགོས་པའོ། །
གཉིས་པ་མཁོ་བའི་ཡོ་བྱད་ནི། ཚད་གྲུ་གང་ཡན་ཆད་ཡིན་པ་དང་། ཡ་མཐའ་མ་ངེས་པ་དང་རང་གཞན་ཐུན་མོང་གི་མིང་གིས་བྱིན་གྱིས་རླབས་དགོས་པའོ། །
གསུམ་པ་ལྷག་པའི་ཡོ་བྱད་ནི། བྱིན་གྱིས་རླབས་བྱ་གཉིས་ལས། ལྷག་པ་གཞན་ཁོ་ནའི་མིང་གིས་བྱིན་གྱིས་རླབས་དགོས་པའམ། གཞན་ལ་ཡིད་གཏད་དེ་བཅང་བར་བྱ་བའོ། །

བཞི་པ་བྱིན་གྱིས་རླབས་པའི་ཆོ་ག་ལ་གསུམ་ལས་དང་པོ་འཚོ་བའི་ཡོ་བྱད་བྱིན་གྱིས་བརླབ་པ་ནི། དགེ་སློང་ཆོས་ལྔ་ལྡན་གྱི་མདུན་དུ་ལྷྭམ་ཕུད་བསླབ་པ་རྒན་ན་ཕྱག་བྱས་ལ་འགྲེང་སྟེ་གཉིས་ཀའི་ལག་པས་སྣམ་སྦྱར་བཟུང་སྟེ། བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བའི་ཆོས་གོས་བགྱིས་ལགས་པ་རུང་བ་སྤྱད་པར་འོས་པ་འདི་ཆོས་གོས་སྣམ་སྦྱར་དུ་བྱིན་གྱིས་བརླབ་བོ། །
ཞེས་ལན་གསུམ་དང་ཐབས་ལེགས་བྱའོ། །
རྐྱེན་དབང་གིས་བྱིན་གྱིས་བརླབ་ན། དགོངས་གསོལ་འདྲ། བདག་དགེ་སློང་མིང་འདི་ཞེས་བགྱི་བའི་ཆོས་གོས་འདི་ཆོས་གོས་སྣམ་སྦྱར་དུ་བྱིན་གྱིས་བརླབ་བོ། །
ཞེས་པ་ལན་གསུམ་དང་ཐབས་ལེགས་བྱའོ། །
བླ་གོས་སོགས་འཚོ་བའི་ཡོ་བྱད་གཞན་རྣམས་ཀྱང་བྱིན་རླབས་དེ་གཉིས་ཀ་ལ་སྣམ་སྦྱར་ཞེས་པའི་ཐད་དུ་བླ་གོས་སོགས་འདོན་པ་བསྒྱུར་རོ། །
རྒྱུའི་བྱིན་རླབས་བྱེད་ན། གཉིས་ཀས་སྣམ་སྦྱར་གྱི་རྒྱུ་བཟུང་སྟེ་དགོངས་གསོལ་སྔར་བཞིན། བདག་དགེ་སློང་མིང་འདི་ཞེས་བགྱི་བའི་གོས་འདི་ཆོས་གོས་སྣམ་སྦྱར་དུ་བྱིན་གྱིས་བརླབ་བོ། །
འཚལ་ན་སྣམ་ཕྲན་དགུ་པ་ལ་སོགས་པར་བགྱིས་ཏེ། གླེགས་བུ་ཕྱེད་དང་གསུམ་པ་ལ་སོགས་པར་བགྱིའོ། །
བར་ཆད་མ་བྱུང་ན་བཀྲུའོ། །
བསྐྱང་ངོ་། །
དྲའོ། །
བརྡེབ་བོ། །
ཟུང་གདབ་བོ། །
དྲུབ་བོ། །
ཁ་བསྒྱུར་རོ། །
ཡང་ན་འདི་ལ་ལྷན་ཐབས་སུ་གླན་ནོ། །
རྐྱེན་ཇི་ལྟ་བ་བཞིན་དུ་བགྱིས་སྟེ། ཆོས་གོས་འདི་ནི་རུང་བ་སྤྱད་པར་འོས་པའོ། །
ཞེས་ལན་གསུམ་འདས་ཐབས་ལེགས་བྱའོ། །
ཆོས་གོས་གཞན་གཉིས་ཀྱི་རྒྱུའི་བྱིན་བརླབས་བྱེད་ན། བླ་གོས་ལ་སྣམ་ཕྲན་བདུན་པ་གླེགས་བུ་ཕྱེད་དང་གསུམ་པ་ཞེས། མཐང་གོས་ལ་སྣམ་ཕྲན་ལྔ་པ་གླེགས་བུ་ཕྱེད་དང་གཉིས་པ་ལ་སོགས་པ་ཞེས་སྦྱར་གཞན་རྣམས་སྣམ་སྦྱར་དང་འདྲའོ། །
ཡོ་བྱད་ཀྱི་གོས་སྟན་ལ་སོགས་པ་བྱིན་གྱིས་བརླབ་ན་དགོངས་གསོལ་སྔར་བཞིན། བདག་མིང་འདི་ཞེས་བགྱི་བའི་ཡོ་བྱད་ཀྱི་གོས་འདི་སྟན་དུ་བྱིན་གྱིས་བརླབ་བོ། །
ཞེས་བརྗོད། སྐ་རགས་སོགས་ལ་འདོན་པ་བསྒྱུར་རོ། །
ཡང་ན་སྦྱིན་བདག་སོགས་ལ་ཡིད་གཏད་དེ་བཅང་བར་བྱའོ། །
གཉིས་པ་མཁོ་བའི་ཡོ་བྱད་བྱིན་གྱིས་བརླབ་པ་ནི། དགོངས་གསོལ་སྔར་བཞིན། གོས་འདི་བདག་དང་ཚངས་པ་མཚུངས་པར་སྤྱོད་པའི་མཁོ་བའི་ཡོ་བྱད་ཀྱི་གོས་སུ་བྱིན་གྱིས་བརླབ་བོ། །
ཞེས་པ་གསུམ་དང་ཐབས་ལེགས་བྱའོ། །
གསུམ་པ་ལྷག་པའི་ཡོ་བྱད་བྱིན་གྱིས་བརླབ་པ་ནི། ཆོས་གོས་ལྷག་པོ་ཡོད་ན། བདག་མིང་འདི་ཞེས་བགྱི་བའི་གོས་ལྷག་པ་རུང་བ་བགྱིད་པ། རུང་བ་བགྱིད་པར་འོས་པ་འདི་མཁན་པོའི་ལགས་པར་རུང་བར་བགྱིའོ། །
ཞེས་སོགས་བྱའོ། །
ཡང་ན་དགེ་སློང་ཆོས་གསུམ་ལྡན་ལ་ཡིད་བརྟེན་པར་བྱའོ། །
ལྔ་པ་བྱིན་བརླབས་འཇིག་པའི་རྒྱུ་ནི། དགེ་སློང་ལས་ཉམས་པ་དང་། སྤངས་བ་དང་། བསྔོས་པ་དང་། ཕྲོགས་པ་དང་། བརླག་པ་དང་། ཕྱུང་བ་དང་། ཡིད་བརྟེན་པ་ནི་ཤི་བ་ལ་ཤི་བར་ཤེས་པས་འཇིག་གོ །དྲུག་པ་བཅང་བའི་བསམ་པ་ནི། སྣམ་སྦྱར་ནི་མུ་སྟེགས་དང་བསྙེན་པར་མ་རྫོགས་པ་ལས་ཁྱད་པར་དུ་བྱ་བའི་ཕྱིར་བཅང་བསམ་པ་དང་། བླ་གོས་མཐང་གོས་ནི་སྟོད་སྨད་གཅེར་བ་སྤངས་སྙམ་པའི་བསམ་པ་དང་། ཡོ་བྱད་ཐམས་ཅད་མི་རྟག་པས་ཉེན་པའི་བསམ་པས་བཅང་བར་བྱའོ། །
མཁོ་བོའི་ཡོ་བྱད་ནི་དཀོན་མཆོག་མཆོད་པའམ། ཆོས་ཕྱིར་དུ་ལུས་གསོ་བའི་དོན་དུ་བཅང་སྙམ་པ་དང་། ལྷག་པའི་ཡོ་བྱད་ནི། གོས་གཉིས་པ་ལྟ་བུ་མཁན་པོ་སོགས་གཞན་གྱི་ཡིན་སྙམ་པའི་བསམས་པས་བཅང་ངོ་། །

ཁྲུ་གང་དུ་མ་ལོངས་པའི་ཕྲན་ཚེགས་ཐམས་ཅད་ལ་སེམས་ཀྱིས་བརྟག་པར་བྱའོ། །
བདུན་པ་ལོངས་སྤྱོད་པའི་གང་ཟག་ནི་སྤྱིར་རབ་ཏུ་བྱུང་བ་ཚུལ་ཁྲིམས་དང་ལྡན་པས་བཅང་ཞིང་། ཁྱད་པར་སྣམ་སྦྱར་ནི་དགེ་སློང་གིས་བཅང་བར་བྱའོ། །
བརྒྱད་པ་ལོངས་སྤྱོད་པའི་ཆོ་ག་ནི། ཆུད་ཟ་བ་དང་། མ་གུས་པ་དང་། སྟོད་གཡོགས་སྨད་དུ་བགོ་བ་ལ་སོགས་པ་དང་། རྟགས་གཞན་དུ་བསྒྱུར་བ་ལ་སོགས་པ་སྤང་སྟེ་བཅང་བར་བྱའོ། །
དགུ་པ་བྱིན་གྱིས་བརླབ་པའི་དགོས་པ་ནི། དངོས་སུ་གོས་ལྷག་པོ་བཅང་བའི་ལྟུང་བ་མི་འབྱུང་ཞིང་། བརྒྱུད་ནས་མངོན་ཞེན་དང་འབྲལ་བའི་ཕན་ཡོན་འབྱུང་བའོ། །
བཅུ་པ་མཇུག་ཏུ་ཇི་ལྟར་གྲུབ་པ་ནི། རྙིངས་ཤིང་ཟད་ན་ལྷན་པས་གླན་པ་དང་། ཟུང་གདབ་པ་དང་རལ་ན་བཙེམས་པ་ལ་སོགས་པས་བཅོས་པར་བྱ་ཞིང་། བཅོས་སུ་མི་རུང་བར་གྱུར་ན་སྦྱིན་བདག་གིས་བསོད་ནམས་སྤེལ་བ་ལ་སོགས་པའི་ཆེད་དུ་ས་དང་ལྕི་བ་ལ་སོགས་པ་དང་བསྲེ་ནས་གཙུག་ལག་ཁང་ངམ་མཆོད་རྟེན་གྱི་སེར་ཁ་ལ་གླན་པ་སོགས་བྱའོ།།  ༈  །།གསུམ་པ་ཀོ་ལྤགས་གྱི་གཞི་ལ་གཉིས་ཏེ། ཡུལ་དབུས་དང་མཐའ་འཁོབ་ཀྱི་བྱེ་བྲག་བསྟན་པ། མཐའ་འཁོབ་ཏུ་ཀོ་ལྤགས་བསྟན་པའི་ཚུལ་ལོ། །
དང་པོ་ནི། མདོར་ཤར་དུ་ལི་ཁ་ར་ཤིང་འཕེལ་གྱི་མདུན་གྱི་ནགས་ལི་ཁ་རའི་ཤིང་ཚང་ཚིང་ཅན་ཞེས་བྱ་བའོ། །
ལྷོར་ནི་འདམ་བུ་ཅན་གྱི་ལྷོ་ན་ཆུ་ཀླུང་དེ་ཞེས་བྱ་བའོ། །
ནུབ་ཏུ་ནི་བྲམ་ཟེའི་གྲོང་ཀ་བ་དང་ཉེ་བའི་ཀ་བ་ཞེས་བྱ་བ་གཉིས་སོ། །
བྱང་དུ་ནི་ཨུ་ཤི་རའི་རི་ཞེས་བྱའོ་ཞེས་གསུང་སྟེ། དེ་དག་གི་ཡུལ་དབུས་མ་ག་དྷ་ལ་ལྟས་པའི་ནང་གི་ཕྱོགས་ཀྱི་ཆ་རྣམས་ནི་ཡུལ་དབུས་ཡིན་ལ། དེ་དག་གི་ཕྱི་རོལ་གྱི་དོན་ཕྱོགས་ཆ་ཕན་ཆད་ནི་མཐའ་འཁོབ་ཡིན་ནོ། །
གཉིས་པ་ནི་ཡུལ་མཐའ་འཁོབ་ཏུ་མཆིལ་ལྷམ་དང་ཀོ་ལྤགས་བསྟན་དུ་རུང་ཞིང་དེའི་ཁྱད་པར་ནི་ཁ་དོག་ཁྲ་བོ་དང་། དབྱིབས་གསེར་སོགས་ཀྱིས་སྤྲས་པ་དང་། སྒྲ་ཀྲོག་ཀྲོག་ཟེར་བ་སོགས་ཀྱི་མཆིལ་ལྷྭམ་མི་རུང་ཞིང་། གླང་པོ་ཆེ་དང་རྟ་བོང་སོགས་ཀྱི་ཀོ་ལྤགས་མི་རུང་ལ་ཆུ་ལ་ཆབ་རོམ་ཆགས་པའི་ཡུལ་དུ་ནི་ཞྭ་དང་ལྷྭམ་སྒྲོག་གུ་ཅན་ཡང་གནང་བ་ཡིན་ནོ། །
གཉིས་པ་བདེ་བར་གནས་པའི་རྐྱེན་སྨན་བསྟེན་པའི་གཞི་ལ་གཉིས་ཏེ། སྤྱིའི་དོན་དང་། གཞུང་དོན་ལ་དོགས་པ་གཅོད་པའོ། །
དང་པོ་ལ། དགོས་དོན་དང་བསྡུས་དོན་གཉིས་ལས། དང་པོ་ནི། སྨན་བསྟེན་པ་ལ་དགོས་པ་ཡོད་དེ། ཚེ་རིང་ཞིང་དགེ་བའི་བྱ་བ་ཡུན་རིང་དུ་འཕེལ་བར་འགྱུར་བའི་ཕྱིར་ཏེ། དེ་ལས་ནད་ཞི་ཞིང་བདེ་བར་འཚོ་བར་འགྱུར་བའི་ཕྱིར། གཞན་ཡང་སྦྱིན་པ་པོའི་བསོད་ནམས་མངོན་པར་སྤེལ་བ་དང་། སངས་རྒྱས་ཀྱི་བཅས་པ་བསྲུང་བའི་དགོས་པ་ཡང་ཡོད་དོ། །
གཉིས་པ་ལ་དྲུག་སྟེ། རྒྱུ། དབྱེ་བ། མཚན་ཉིད། བྱིན་གྱིས་བརླབ་པའི་ཚུལ། བཙོ་ཞིང་གཞག་པའི་གནས་རུང་བའི་ཁང་པར་བློ་མཐུན་བྱ་བ། ལོངས་སྤྱོད་པའི་ཚུལ་ལོ། །
དང་པོ་ནི། ལོག་འཚོ་དང་བྲལ་ཞིང་ཡང་དག་པའི་འཚོ་བ་དང་ལྡན་པའི་གཞི་ལས་སྨན་དེ་སྒྲུབ་པར་བྱའོ། །
གཉིས་པ་ནི། སྨན་ལ་མཚན་ཉིད་ཐ་དད་པའི་སྒོ་ནས་དབྱེ་ན། དུས་རུང་། ཐོན་ཚོད་དུ་རུང་བ། ཞག་བདུན་པ། འཚོ་བཅང་གི་སྨན་དང་བཞི། བཞི་པོ་དེར་གྲངས་ངེས་པའི་རྒྱུ་མཚན་ནི། བཅོམ་ལྡན་འདས་ཀྱི་སྨན་བཞིར་གསུངས་ཀྱི། དེ་ལས་གཞན་མ་གསུངས་པའི་ཕྱིར་དང་། དེར་མ་འདུས་པའི་སྨན་ཡང་མེད་པའི་ཕྱིར་རོ། །
གསུམ་པ་ལ་གཉིས་ཏེ། སྤྱིའི་མཚན་ཉིད་དང་། སོ་སོའི་མཚན་ཉིད་དོ། །

དང་པོ་ནི། དྲི་རོ་རེག་བྱའི་སྐྱེ་མཆེད་གསུམ་འདུས་ཀྱི་ཟས་དེ་སྨན་གྱི་མཚན་ཉིད། གཉིས་པ་ལ་སྨན་གང་ཞིག་བཀྲེས་པའི་ནད་སེལ་བ་ལ་གཙོ་བོར་གྱུར་པ་དེ་དང་པོའི་མཚན་ཉིད། དེ་གང་ཞིག་སྐོམ་པའི་ནད་སེལ་བ་ལ་གཙོ་བོར་གྱུར་པ་བཏུང་བ་ཆོས་གསུམ་ལྡན་དེ་གཉིས་པའི་མཚན་ཉིད། ཆོས་གསུམ་ནི། རྒྱུ་སྨན་གསུམ་པོ་གང་རུང་ལས་སྦྱར་བ། ངོ་བོ་བཏུང་བ་ཡིན་པ། ཤིན་ཏུ་སླ་བའོ། །
དེ་གང་ཞིག་བཀྲེས་འདུས་གཉིས་ཀའི་ནད་སེལ་བ་ལ་གཙོ་བོར་གྱུར་པ་དེ་གསུམ་པའི་མཚན་ཉིད། དེ་གང་ཞིག་འདུས་པའི་ནད་སེལ་བ་ལ་གཙོ་བོར་གྱུར་པ་དེ་བཞི་པའི་མཚན་ཉིད་དོ། །
བཞི་པ་བྱིན་གྱིས་བརླབ་པའི་ཚུལ་ལ་གཉིས་ཏེ། དགོས་དོན་དང་། བསྡུས་དོན་ནོ། །
དང་པོ་ནི། སྨན་བྱིན་གྱིས་བརླབ་པ་ལ་དགོས་པ་ཡོད་དེ། བདེ་བ་ལ་རེག་པར་གནས་པ་དང་། གསོག་འཇོག་མི་འབྱུང་བ་དང་། བཅས་པའི་མཚམས་ཟིན་པའི་དགོས་པ་ཡོད་པའི་ཕྱིར། དང་པོ་གྲུབ་སྟེ། སྨན་བྱིན་གྱིས་བརླབས་ནས་བཅང་བ་ཡང་ནས་ཡང་དུ་བྱིན་ལེན་མི་དགོས་པ་སོགས་ཀྱི་དགོས་པ་ཡོད་པའི་ཕྱིར། གཉིས་པ་གྲུབ་སྟེ། བྱིན་གྱིས་རླབས་པ་ལ་གསོག་འཇོག་མི་འབྱུང་ངོ་ཞེས་གསུངས་པའི་ཕྱིར། གསུམ་པ་གྲུབ་སྟེ། བྱིན་གྱིས་བརླབས་པས་འདི་ཚུན་ཆད་དུ་ལོངས་སྤྱོད་དུ་རུང་ལ། དེ་ཕན་ཆད་དུ་ལོངས་སྤྱོད་དུ་མི་རུང་ངོ་ཞེས་མཚམས་ཟིན་པར་འགྱུར་བའི་ཕྱིར། གཉིས་པ་བསྡུས་དོན་ལ་བདུན་ཏེ། ཡུལ་གང་གི་དྲུང་དུ། དངོས་པོ་གང་། རྟེན་གང་གིས། དུས་ནམ་གྱི་ཚེ། ཡུན་ཇི་སྲིད། ཆོ་ག་གང་གིས་རློབ། བྱིན་རླབས་ཀྱི་འཇིག་རྒྱུའོ། །
དང་པོ་ནི། བསྙེན་པར་རྫོགས་པའི་སྡོམ་པ་རྣམ་པར་དག་པ་དང་ལྡན་པ། ལྟ་བ་མཐུན་པ། མཚན་མཐུན་པ། ཐ་སྙད་གསུམ་དང་ལྡན་པ། ལུས་ཐ་མལ་པར་གནས་པ། ས་རང་བཞིན་དུ་གནས་པ། མཚམས་གྱི་ནང་ན་གནས་པ་སྟེ། ཆོས་བདུན་ལྡན་གྱི་དྲུང་དུ་བྱིན་གྱིས་བརླབ་བོ། །
གཉིས་པ་ནི། དུས་རུང་ལས་གཞན་ཡིན་པ། རུང་བ་ཡིན་པ། ཚད་དང་ལྡན་པ། རང་གི་ཡིན་པ། བྱིན་ལེན་བྱས་ནས་ཆགས་པ། སྔར་བྱིན་གྱིས་བརླབས་པ་དང་མ་འབྲེལ་བ། ཆོ་ག་རྫོགས་པ་དེ་བྱིན་གྱིས་བརླབ་བོ། །
དང་པོ་དགོས་ཏེ། ཕྱི་དྲོ་ལོངས་སྤྱོད་ཕྱིར་དུ་བྱིན་གྱིས་རློབ་པ་ཡིན་ལ། དུས་རུང་ཕྱི་དྲོར་ལོངས་སྤྱད་དུ་མི་རུང་བའི་ཕྱིར། གཉིས་པ་དགོས་ཏེ་ལོངས་སྤྱོད་དུ་མི་རུང་བ་ལ། བྱིན་རླབས་མི་ཆགས་པའི་ཕྱིར། གསུམ་པ་དགོས་ཏེ། ཤིན་ཏུ་ཆུང་བ་ལ་སྨན་གྱི་མངོན་ཞེན་མི་རྫོགས་པའི་ཕྱིར། བཞི་པ་དགོས་ཏེ། གཞན་གྱི་ཟས་རང་གིས་བྱིན་གྱིས་བརླབ་པ་དོན་མེད་པའི་ཕྱིར། ལྔ་པ་དགོས་ཏེ། བྱིན་རླབས་ཀྱི་རྟེན་མེད་པར་བྱིན་རླབས་མི་ཆགས་པའི་ཕྱིར། དྲུག་པ་དགོས་ཏེ། བྱིན་གྱིས་བརླབས་ཟིན་པ་ལ་བྱིན་གྱིས་བརླབ་པ་གཉིས་པ་མི་ཆགས་པའི་ཕྱིར། བདུན་པ་ཆོ་ག་རྫོགས་པ་ལ། སྤྱིར་ཆོ་ག་རུང་ཆུ་བཏབ་པ་དགོས་ཏེ། རུང་ཆུ་མ་བཏབ་པ་ཕྱི་དྲོ་ལོངས་སྤྱད་དུ་མི་རུང་བའི་ཕྱིར། །
བཏུང་བ་རྣམས་ཚགས་ཀྱིས་བཙགས་པ་དགོས་ཏེ། མ་བཙགས་ན་དུས་རུང་སོགས་དང་འདྲེས་པར་འགྱུར་བའི་དགག་བྱ་ཡོད་པའི་ཕྱིར། གསུམ་པ་རྟེན་གང་གིས་རློབ་ན། བསྙེན་རྫོགས་དང་དགེ་སློབ་མའི་སྡོམ་པ་གསོ་རུང་མན་ཆད་དང་ལྡན་པ། ལྟ་བ་མཐུན་པ། མཚན་མཐུན་པ་དེས་བརླབ་བོ། །
ཁ་ཅིག་གནས་དབྱུང་མ་བྱས་པ་དགོས་ཟེར་བ་མི་འཐད་དེ། གནས་དབྱུང་ནད་པ་དགེ་སློང་རྣམས་ཀྱིས་བསྐྱང་དགོས་པར་གསུངས་པའི་ཕྱིར། ཁ་ཅིག་ནད་པ་ཡིན་པ་དགོས་ཏེ། དང་པོ་མ་ཡིན་པ་དག་ནི་ནད་པའི་ཕྱིར་རོ། །

ཞེས་དང་། ནད་པའི་ཆེད་དུ་ཡོངས་སུ་ལོངས་སྤྱོད་པའི་ཕྱིར་ཞེས་གསུངས་པའི་ཕྱིར། །
ཞེས་དང་། ཁ་ཅིག་ཐུན་ཚོད་དུ་རུང་བ་དང་འཚོ་བཅང་གཉིས་ནད་པ་ཁོ་ནས་བྱིན་གྱིས་རློབ་ལ། ཞག་བདུན་པ་ནི་གང་ཟག་ལྔ་ཆར་གྱིས་བྱིན་གྱིས་རློབ་ཏུ་རུང་སྟེ། ཁྱིམ་བདག་ལུག་སྐྱེས་ཀྱི་གཏམ་རྒྱུད་ལས་ལམ་ཞུགས་ཀྱི་དབང་དུ་བྱས་ཏེ། བུ་རམ་ཞག་བདུན་པར་བྱིན་གྱིས་རླབས་ཏེ་བསྐུར་བར་བྱའོ། །
ཞེས་གསུངས་པའི་ཕྱིར་ཞེས་ཟེར། དེ་ལ་གཞན་དག་ན་རེ། དེ་ནི་བུ་རམ་ཞག་བདུན་པར་བྱིན་ལེན་བྱས་ཏེ་བསྐུར་ཞེས་པའི་དོན་ཡིན་པས་བྱིན་ལེན་ལ་བྱིན་རླབས་ཀྱི་སྒྲས་བསྟན་པ་ཡིན་ཏེ། དཔེར་ན་ལྷུང་བཟེད་བྱིན་གྱིས་བརླབས་ཏེ་ལག་པ་དག་མཉལ་དུ་བཅུག་ནས་ཞེས་ཟེར་རོ། །
དེའི་དོན་མི་འཐད་དེ། ལུག་སྐྱེས་ཀྱི་གཏམ་རྒྱུད་དུ་བྱིན་གྱིས་རློབ་པའི་ཆོ་ག་ཡང་གསུངས་པའི་ཕྱིར། དཔེ་ཡང་མི་འཐད་དེ། དེ་ལྟར་ན་གཞུང་སྔ་ཕྱིར་འབྲེལ་མེད་དུ་འགྱུར་བའི་ཕྱིར་རོ། །
དེས་ན་མིན་པས་ཞག་བདུན་པའི་སྨན་བྱིན་གྱིས་རློབ་ཏུ་རུང་སྟེ། ཞག་བདུན་པའི་ལག་རྒྱགས་འབའ་ཞིག་ལ་བརྟེན་ནས་ཞག་དུ་མར་བགྲོད་པའི་དགེ་སློང་ལྟུང་མེད་སྒྲུབ་པའི་ཐབས་ཡོད་པའི་ཕྱིར། བཞི་པ་དུས་ནམ་གྱི་ཚེ་བརླབ་པ་ནི་སྔ་དྲོ་བརླབ་སྟེ། ཟས་སྔ་མའི་ཚེ་ཞེས་གསུངས་པའི་ཕྱིར། ལྔ་པ་ཡུན་ཇི་སྲིད་དུ་བྱིན་གྱིས་བརླབ་པ་ལ། ཐུན་ཚོད་དུ་རུང་བ་ནི་མཚན་མོའི་མཐུན་དང་པོ་ཚུན་ཆད་དང་། ཞག་བདུན་པ་ནི་ཞག་བདུན་གྱི་མཐའ་ཚུན་ཆད་དུ་བྱིན་གྱིས་བརླབ་ཅིང་། འཚོ་བཅང་ནི་ཇི་སྲིད་མཚོའི་བར་དུ་བྱིན་གྱིས་བརླབ་བོ། །
དེ་ཡང་ཞག་བདུན་ཞེས་པ་ཞག་བདུན་པའི་སྨན་གྱི་རིང་མཐའ་གཟུང་བ་ཡིན་གྱིས། ལྔ་པའམ་དྲུག་པར་བྱིན་གྱིས་བརླབ་ཏུ་མི་རུང་བ་ནི་མ་ཡིན་ཏེ། ཊཱི་ཀར་བུ་རམ་དེ་ཞག་བདུན་པ་ལ་སོགས་པར་བྱིན་གྱིས་བརླབས་ཏེ་ཞེས་གསུངས་པའི་ཕྱིར། དེས་མཚོན་ནས་འཚོ་བཅང་གི་སྨན་དེ་ཟླ་བ་ཕྱེད་ལ་སོགས་པར་བྱིན་གྱིས་བརླབ་ཏུ་རུང་ངམ་སྙམ་སྟེ་ཤེས་ལྡན་རྣམས་ཀྱིས་དཔྱད་པར་བྱའོ། །
ཁ་ཅིག་འཚོ་བཅང་ཞེས་པ་ནད་ཇི་སྲིད་འཚོ་བར་ཡིན་གྱི། ཇི་སྲིད་མཚོའི་བར་དུ་མ་ཡིན་ཞེས་པ་མི་འཐད་དེ། དེ་ལ་ཤེས་བྱེད་མེད་པའི་ཕྱིར་དང་། སུམ་བརྒྱ་པ་ལས། དེ་དག་མ་ཤི་བར་བཅང་སྨན་དུ་གསུངས། །
ཞེས་དང་། འགྲེལ་ཆུང་ལས། ཚེ་གཅིག་པའི་སྔགས་ཀྱིས་བརྟགས་ཏེ་ཞེས་གསུངས་པའི་ཕྱིར། དྲུག་པ་བྱིན་གྱིས་རླབས་ཀྱི་ཆོ་ག་ལ། སྦྱོར་དངོས་རྗེས་གསུམ་ལས། དང་པོ་ནི། མཆིལ་ལྷྭམ་ཕུད། བསླབས་པ་རྒན་ན་ཕྱག་བྱ། ཐུགས་གཏད་པར་ཞུ་ཞེས་གསོལ་ནས་འགྲེང་བའི་སྤྱོད་ལམ་བསྟན་ནོ། །
དངོས་གཞིའི་སྐབས་སུ་སྔགས་ཚིག་ལན་གསུམ་བརྗོད། མཇུག་ཏུ་ཐབས་ལེགས་བྱའོ། །
བདུན་པ་བྱིན་བརླབས་ཀྱི་འཇིག་རྒྱུ་ནི། བྱིན་ལེན་གྱི་འཇིག་རྒྱུ་ཐམས་ཅད་ཀྱིས་འཇིག་ལ་ལག་ཉ་སོགས་མི་རུང་བ་དང་འདྲེས་པ་དང་། རོ་སླ་གྱུར་པ་དང་དུས་ཀྱི་འཕན་པ་ཟད་པས་ཀྱང་འཇིག་གོ །ལྔ་པ་རུང་ཁང་གཅོད་ཚུལ་ལ་གཉིས་ཏེ། དགོས་དོན་དང་། བསྡུས་དོན་ནོ། །
དང་པོ་ལ་དེ་ལ་དགོས་པ་ཡོད་དེ། ཞག་ལོན་དང་མཚམས་བཅོས་མི་འབྱུང་བའི་དགོས་པ་ཡོད་པའི་ཕྱིར། གཉིས་པ་ལ་བདུན་ཏེ། གནས་གང་དུ། རྟེན་གང་གིས། དུས་ནམ་གྱི་ཚེ། ཆོ་ག་གང་གིས་གཅད། རུང་ཁང་གི་བྱེད་ལས། སྒྲ་བཤད། འཇིག་རྒྱུའོ། །
དང་པོ་ལ་ཁ་ཅིག་རང་བཞིན་གྱི་མཚམས་ཡིན་པ་གཅིག་དགོས་ཏེ། ཊཱི་ཀར་མཚམས་ཞེས་པ་གནས་ཀྱི་གཞི་བརྗོད་དེ། གསོལ་བ་ལ་སོགས་པ་ལས་ཀྱིས་གཅད་པ་ཉི་ཚེ་མི་གཟུང་ཞེས་གསུངས་པའི་ཕྱིར། རིགས་པས་ཀྱང་གྲུབ་ཏེ། གལ་ཏེ་དཀོན་མཆོག་ལ་མ་གུས་པ་འགོག་པ་ཡིན་པས། དཀོན་མཆོག་གི་ཕོ་བྲང་ཡོད་པའི་གནས་སུ་རུང་ཁང་མ་བཅད་པ་ལ་ཉེས་པ་ཡོད་ཀྱི། ལས་མཚམས་ཙམ་དུ་རུང་ཁང་མ་བཅད་པ་ལ་ཉེས་པ་མེད་པའི་ཕྱིར་ཟེར་རོ། །

རུང་ཁང་དེ་རང་བཞིན་གྱིས་མཚམས་ཡིན་པ་ཁོ་ནར་གཅོད་དགོས་པ་མི་འཐད་དེ། བམ་ལྔ་ལས་མཚམས་གྱི་ནང་དུ་བཙོས་པ་དང་། མཚམས་གྱི་ནང་དུ་ཞག་ལོན་པ་ཞེས་དེ་གཉིས་ཀའི་སྐབས་སུ་མཚམས་སྨོས་པ་སྤྱིར་འདྲ་སྟེ། ཀུན་དགའ་ར་བའི་ནང་དུ་དགེ་འདུན་གྱི་མཚམས་གསོལ་བ་ལ་སོགས་པའི་ལས་ཀྱིས་བཅད་པ་དང་། རྩིག་པ་ལ་སོགས་པའི་རང་མཚམས་དང་། དགེ་སློང་གི་གནས་དང་། དེ་དག་གི་གནས་ཉེ་འཁོར་དང་བཅས་པ་སྟེ། ཇི་སྐད་དུ། ཆོས་གོས་མཚམས་བསྟན་པ་དེ་དག་ལས་རུང་བའི་ཁང་པ་དང་། རུང་བའི་ས་གཞིར་མ་བྱས་པ་གང་ཡང་རུང་བ་དེ་དག་ཐམས་ཅད་སྤྱིར་གཟུང་ངོ་ཞེས་གསུངས་པའི་ཕྱིར། དེས་ན་ཉི་ཚེ་མི་བཟུང་ཞེས་པས་ལས་མཚམས་དང་རང་བཞིན་གྱི་གནས་གཉིས་ཀར་རུང་ཁང་གཅོད་པར་གྲུབ་ཅིང་། རུང་ཁང་གཅོད་པའི་གནས་ལ་སྟེང་གཡོག་དང་བཅས་པ་དགོས་ཏེ། བླ་གབ་མེད་པར་རུང་ཁང་གཅད་པ་བཀག་པའི་ཕྱིར། རང་ངམ་རང་དང་འདྲ་བའི་གང་ཟག་གི་གནས་སྐབས་དབང་བྱར་ཡོད་པར་དགོས་ཏེ། མུ་སྟེགས་ཅན་གྱི་གནས་དང་། དགེ་སློང་མའི་གནས་སུ་རུང་ཁང་གཅོད་པ་བཀག་པའི་ཕྱིར། དགེ་ཚུལ་འབྱུང་འཇུག་བྱར་ཡོད་པའི་དགེ་ཚུལ་དབང་བའི་གནས་སུ་རུང་ཁང་གཅད་དུ་མི་རུང་སྟེ། ཊཱི་ཀར་དགེ་ཚུལ་གྱི་གང་ཟག་གམ་དགེ་ཚུལ་གྱི་ཚོགས་སྤྱིར་དབང་བའི་གནས་ནི་དགེ་སློང་གི་གནས་མ་ཡིན་ནོ་ཞེས་གསུངས་པའི་ཕྱིར། ཁྱིམ་པའི་གྲོང་ན་དགེ་འདུན་དབང་བའི་མཛོད་ཡོད་པར་ཡང་རུང་ཁང་གཅོད་དུ་མི་རུང་སྟེ། ཁྱིམ་བདག་གི་གཞིར་ཡང་ཞེས་གསུངས་པའི་ཕྱིར། བཙོག་པོ་མ་ཡིན་པ་དགོས་ཏེ། ཤིང་དྲུང་དང་། གླང་པོ་ཆེའི་ར་བར་རུང་ཁང་གཅོད་པ་བཀག་པའི་ཕྱིར་རོ། །
ཀུན་ལ་མཁོ་བའི་གནས་མ་ཡིན་པ་དགོས་ཏེ། བང་རིམ་དང་སྒོ་ཁང་དུ་དེ་གཅོད་པ་བཀག་པའི་ཕྱིར། དཀོན་མཆོག་གི་གནས་དང་མཆོད་རྟེན་གྱི་གཞི་མ་ཡིན་པ་དགོས་ཏེ། དེ་གཉིས་དགེ་འདུན་གྱི་གནས་ཡིན་པའི་ཕྱིར་དང་། དེར་རུང་ཁང་བཅད་ན་དཀོན་མཆོག་ལ་མ་གུས་པར་འགྱུར་བའི་ཕྱིར། སྔར་རུང་ཁང་བཅད་ཟིན་མ་ཡིན་པ་དགོས་ཏེ། བཅད་ཟིན་པ་ལ་གཉིས་པ་མི་འཆགས་པའི་ཕྱིར། གཉིས་པ་རྟེན་གང་གིས་གཅད་པ་ལ། ཁ་ཅིག་ན་རེ་རྡོ་བ་བཏེག་པའི་མཐའ་ལས་བྱུང་བའི་རུང་ཁང་ནི། བསྙེན་རྫོགས་ཀྱི་སྡོམ་པ་རྣམ་པར་དག་པ་དང་ལྡན་པ། ལྟ་བ་མཐུན་པ། མཚན་མཐུན་པ། ཐ་སྙད་གསུམ་དང་ལྡན་པ། ལུས་ཐ་མལ་དུ་གནས་པ། ས་རང་བཞིན་དུ་གནས་པ། མཚམས་ཀྱི་ནང་ན་གནས་པ། ལག་གི་གླར་གྱུར་པ་དེས་གཅོད་ཟེར་བ་མི་འཐད་དེ། བསླབ་པ་བྱིན་ཆགས་སྤྱོད་བཞིན་པའི་དགེ་སློང་ལ་ཞག་ལོན་དང་མཚམས་བཙོས་ཀྱི་ཉེས་པ་འབྱུང་བ་ཡོད་པས་དེ་འགོག་པའི་ཐབས་བསྟན་དགོས་པའི་ཕྱིར། དེས་ན་སྤྱིར་དགེ་འདུན་ཆོས་སུམ་ལྡན་གྱིས་གཅོད་ལ། ཁྱད་པར་དུ་རྡོ་བ་བཏེག་པའི་མཐའ་ལས་བྱུང་བའི་རུང་ཁང་ནི། བསྙེན་རྫོགས་ཀྱི་སྡོམ་པ་གསོ་རུང་ཡན་ཆད་དང་ལྡན་པ། ས་རང་བཞིན་དུ་གནས་པ་མ་གཏོགས་གཞན་སྔར་དང་འདྲ་བ་དེས་གཅོད་དོ། །
སེམས་བསྡུས་པ་ལས་བྱུང་བའི་རུང་ཁང་ནི། ཆོས་དེ་ལྡན་གྱི་དགེ་སློང་ལག་གི་གླར་གྱུར་མ་གྱུར་ཐམས་ཅད་ཀྱིས་གཅོད་ཅིང་། འཕྲལ་ལས་བྱུང་བའི་རུང་ཁང་ནི། གནས་དེར་ཕྱིན་པའི་དགེ་སློང་ཇི་སྙེད་ཡོད་པ་དེས་གཅོད་དོ། །
གསུམ་པ་དུས་ནི། རྡོ་བཏེག་རུང་ཁང་ནི། སོ་ཕག་དང་པོར་འཇོག་པའི་ཚེ་གཅོད། སེམས་བསྡུས་རུང་ཁང་ནི་སོ་ཕག་འགྲེམས་པ་ནས་མཁའ་ལས་མ་ཟིན་གྱི་བར་དེར་གཅོད་ཅིང་། འཕྲལ་བྱུང་རུང་ཁང་ནི་གནས་དེར་ཕྱིན་ནས་བྱ་བ་གཞན་མ་བརྩམས་གོང་དེར་གཅོད་དོ། །
བཞི་པ་ཆོ་ག་ནི། སྤྱིར་དགེ་འདུན་གྱིས་གསོལ་བ་དང་གཉིས་ཀྱི་ལས་ཀྱིས་གཅོད་ལ། ཁྱད་པར་རྡོ་བཏེགས་རུང་ཁང་ནི་གཞི་འདི་ནི་དགེ་འདུན་གྱི་རུང་བའི་ཁང་པར་འགྱུར་བའོ་ཞེས་ཆོ་ག་ལན་གསུམ་བརྗོད་པས་གཅོད་པ་དང་། སེམས་བསྡུས་རུང་ཁང་ནི་གཞི་འདི་ནི་དགེ་འདུན་གྱི་རུང་བའི་ཁང་པར་འགྱུར་བར་སེམས་བསྡུས་ཤིག་ཅེས་པའི་ཆོ་ག་ལན་གསུམ་བརྗོད་པས་གཅོད་ལ། འཕྲལ་བྱུང་རུང་ཁང་ནི་དེར་འདུས་ཀྱི་དགེ་འདུན་ཐམས་ཅད་ཀྱིས་གཞི་འདི་ནི་དགེ་འདུན་གྱི་རུང་བའི་ཁང་པར་འགྱུར་བའོ་ཞེས་ཆོ་ག་ཅིག་ཆར་བརྗོད་པར་གཅོད་དོ། །

སོ་ཐར་གྱི་འགྲེལ་པ་འདུལ་བ་བསྡུས་པ་ལས། ཤེས་པ་ཆུང་ངུའི་རུང་ཁང་གཉིས་ཀྱང་གསུངས་སོ། །
ལྔ་པ་བྱེད་ལས་ནི། མཚམས་གཅིག་གི་ནང་དུ་རུང་ཁང་གཅིག་བཅད་པས། མཚམས་དེར་གཏོགས་པའི་གཙུག་ལག་ཁང་དུ་མ་ཡང་རུང་ཁང་དང་ལྡན་པར་འགྱུར་སྟེ། གཅིག་གི་གཙུག་ལག་ཁང་དུ་མའི་བྱ་བ་བྱེད་པ་ལ་མི་མཛེས་པ་མེད་དོ། །
དེ་ནི་ཐ་དད་པར་གྱུར་པའི་རུང་བ་ཉིད་དུ་མ་རྟེན་ཏོ་ཞེས་གསུངས་པའི་ཕྱིར་རོ། །
དྲུག་པ་སྒྲ་བཤད་པ་ནི། མཚམས་ནང་ཡིན་ཡང་ཟས་ཞག་ཏུ་བཞག་རུང་བ་དང་། རྗེན་པ་བཙོར་རུང་བས་རུང་ཁང་ཞེས་བྱའོ། །
བདུན་པ་འཇིག་རྒྱུ་ནི། མཚམས་ཀྱི་འཇིག་རྒྱུ་ཐམས་ཅད་ཀྱིས་འཇིག་ལ། ལས་ཀྱི་འཇིག་པ་ཡང་ཡོད་དོ། །
དྲུག་པ་སྨན་ལོངས་སྤྱོད་པའི་ཚུལ་ལ་ལྔ་སྟེ། རྟེན། དངོས་པོ། དུས། སྣོད། ལོངས་སྤྱོད་པའི་ཆོ་ག་དངོས་སོ། །
དང་པོ་ནི། རང་གི་ཟས་ལ་སྤྱོད་པ་ལ། གོས་གཅིག་པ་ལ་སོགས་པ་དང་བྲལ་བས་སྤྱོད་ཅིང་། དགེ་འདུན་གྱི་ནང་དུ་ཞུགས་ཏེ་ཟས་ལ་སྤྱོད་པ་དང་། གང་གིས་གོས་སྟོང་ཕྲག་བརྒྱ་པ། ཟས་རོ་བརྒྱ་པ། ཁང་པ་བརྩེགས་པ་ལྔ་བརྒྱ་པ་ལ་སྤྱོད་པ་ནི་སྡེ་ལྔའི་སྡོམ་པ་གསོ་རུང་ཡན་ཆད་དང་ལྡན་པ། མྱ་ངན་ལས་འདས་པའི་བསམ་པ་རྣམ་པར་དག་པ་དང་ལྡན་པ། དགེ་བའི་བྱ་བ་ལ་བརྩོན་པ། གོས་གཅིག་པ་སོགས་དང་བྲལ་བ་དེས་སྤྱོད་དོ། །
ཁ་ཅིག་གནས་དབྱུང་མ་བྱས་པ་དགོས་ཟེར་བ་མི་འཐད་དེ། གནས་དབྱུང་ནད་པ་གྲོགས་རྣམས་ཀྱིས་བསྐྱང་བར་གསུངས་པའི་ཕྱིར། གཉིས་པ་དངོས་པོ་ནི། ངོ་བོ་གནས་སྐབས་ཆོ་གའི་སྒོ་ནས་རུང་བའོ། །
དེའི་ལྡོག་ཕྱོགས་མི་རུང་བ་ལ་ངོ་བོའི་སྒོ་ནས་མི་རུང་བ་ནི། ཆང་དང་སྒོག་པ་དང་རྨིག་པ་གཅིག་པའི་ཤ་ལྟ་བུའོ། །
གནས་སྐབས་ཀྱི་སྒོ་ནས་མི་རུང་བ་ནི། ཤ་རློན་པ་མ་བཙོས་པ་དང་། ཨ་སྨྲ་རུས་པ་མ་ཆག་པ་ལྟ་བུ། ཆོ་གའི་སྒོ་ནས་མི་རུང་བ་ནི། ཞག་ལོན་དང་མཚམས་བཙོས་སུ་གྱུར་པའི་ཟས་ལྟ་བུའོ། །
གསུམ་པ་དུས་ནི། དུས་རུང་རྣམས་ནི་རྐྱེན་དང་མི་ལྡན་པའི་གང་ཟག་གིས་སྐྱ་རེངས་ཤར་ནས་གུང་མ་ཡོལ་གྱི་བར་དུ་སྤྱོད་ལ། སྨན་ཕྱི་མ་གསུམ་བྱིན་གྱིས་བརླབ་པ་ནི། རང་རང་གི་བྱིན་བརླབས་ཀྱི་མཐའ་ཚུན་ཆད་དུ་སྤྱད་དུ་རུང་ཞིང་། མ་བརླབས་པ་ནི་སྔ་དྲོ་ཕྱི་དྲོ་གཉིས་ཀར་ན་མི་ན་ཐམས་ཅད་ཀྱིས་སྤྱད་པར་བྱ་བ་དང་། སྨན་ཕྱི་མ་གསུམ་བྱིན་བརླབས་བྱས་པ་ནི་ཕྱི་མ་ཕྱི་མ་སྔ་མ་དང་བསྲེས་སྟེ་ལོངས་སྤྱོད་པར་མི་བྱའོ། །
བཞི་པ་སྣོད་ནི། རིན་པོ་ཆེའི་སྣོད་ལས་གཞན་ཡིན་པ་དང་། གཙང་བ། སོ་སོ་བ་ཡིན་པ། ཀོ་ལྤགས་ཀྱི་སྣོད་མ་ཡིན་པ་དེར་སྤྱོད་པར་བྱའོ། །
ལྔ་པ་ལོངས་སྤྱོད་པའི་ཆོ་ག་དངོས་ལ་སྦྱོར་དངོས་རྗེས་གསུམ་གྱི་བྱ་བ་གསུམ། དང་པོ་ནི། ལུས་ཀྱིས་ལེགས་པར་འདུག་པ་དང་ཆོས་གོས་ལེགས་པར་བགོ་བ་སོགས་བྱ། །
ངག་གི་འདི་དང་འདི་ལས་སྦྱིན་ཞེས་པ་ལྟ་བུ་ཀླག་ཅོར་དང་བྲལ་བར་བྱ། ཡིད་ཀྱིས་བདག་ནི་ལེན་པ་པོའོ། །
འདི་ནི་སྦྱིན་པ་པོའོ། །
སྙམ་དུ་བྱིན་ལེན་གྱི་སེམས་ཀྱིས་བླང་བར་བྱའོ། །
གཉིས་པ་ནི། ལུས་ཀྱིས་ཁམ་ཆེ་ཆུང་སོགས་དང་བྲལ་བ་དང་། ངག་གིས་སྒྲ་ཅག་ཅག་སོགས་དང་བྲལ་བ་དང་། ཡིད་ཀྱིས་རྒྱགས་པའི་གཉེན་པོར་བདག་ལ་ནད་པ་དང་། ཟས་ལ་སྨན་གྱི་འདུ་ཤེས་ཉེ་བར་གཞག ཟས་ལ་ཆགས་པའི་གཉེན་པོར་འདུ་ཤེས་བཅུ་བསྟེན། ལྟུང་བའི་གཉེན་པོར་བསླབ་པའི་གནས་དྲན་པ་དང་ཤེས་བཞིན་གྱིས་ཟིན་བཞིན་དུ་བཟའ་བར་བྱའོ། །
གསུམ་པ་མཇུག་གི་ཆོ་ག་ནི། ཟས་ཟོས་ཟིན་པའི་རྗེས་སུ་ཁ་དང་ལག་པ་སོགས་བཀྲུ་བ་དང་གཙུག་ལག་གི་ཚིགས་སུ་བཅད་པ་གཉིས་ཡན་ཆད་འདོན་ཞིང་བསྔོ་བ་ཡང་བྱའོ། །

གཉིས་པ་གཞུང་དོན་ལ་དོགས་པ་བཅད་པ་དེ་ལ་ལུང་གི་བྱེ་བྲག་གི་གཉིས་ལས། གཞིའི་སྐབས་ནས་འབྱུང་བ་ལ་གསུམ་སྟེ། སྨན་བསྟན་པའི་ཚུལ། རུང་ཁང་བློ་མཐུན་བྱ་བ། འཕངས་པའི་ཚེའི་དམིགས་བསལ་ལོ། །
དང་པོ་ལ་གསུམ་སྟེ། སྨན་བསྟེན་ཚུལ་དངོས། བྱིན་གྱིས་རླབས་པའི་ཆོ་ག སྨན་གྱི་མཚོན་དོན་ནོ། །
དང་པོ་ལ་བསྟན་བཤད་གཉིས་ལས། དང་པོ་ནི། ཁ་ཅིག་སྨན་བསྟེན་པར་བྱའོ། །
ཞེས་པས་རབ་བྱུང་ཐམས་ཅད་ཀྱིས་བཟའ་ཞིང་བཏུང་བའི་ཕྱིར་སྨན་བསྟེན་པ་སྤྱིར་བསྟན་གསུང་བ་མི་འཐད་དེ། གཞུང་དེས་རབ་བྱུང་ནད་པ་འབའ་ཞིག་གིས་སྨན་བསྟེན་པར་བསྟན་པའི་ཕྱིར་ཏེ། ལུང་ལས་དགེ་སློང་ནད་པ་རྣམས་ལ་ཕན་པ་སོ་སོ་བསྟན་པའི་སྨན་གསུངས་པ་གང་དག་ཡིན་པ་དེ་དག་འདི་ལྟ་སྟེ། ཞུན་མར་དང་། འབྲུ་མར་དང་། སྦྲང་རྩི་དང་། བུ་རམ་གྱི་དབུ་བ་དག་གོ་ཞེས་དང་། འདིར་ཡང་དང་པོ་མ་ཡིན་པ་ཉིད་དག་ནི་ནད་པའི་ཕྱིར་རོ། །
ཞེས་གསུངས་པའི་ཕྱིར། འོ་ན་སྨན་དེ་ལ་དུ་ཡོད་ཅེ་ན། སྨན་ཆོས་ཅན། རྣམ་པ་བཞིར་ཡོད་དེ། སྐྱ་རེངས་ཤར་ནས་ཉི་མ་གུང་གི་བར་བྱེ་བྲག་མེད་པར་ལོངས་སྤྱོད་དུ་རུང་བ་དུས་སུ་རུང་བ་དང་། ཐུན་ཚོད་ཀྱི་མཐའི་བར་བྱིན་གྱིས་བརླབས་ནས་ལོངས་སྤྱོད་དུ་རུང་བ་ཐུན་ཚོད་དུ་རུང་བ་དང་། ཞག་བདུན་གྱི་བར་དུ་ལོངས་སྤྱོད་དུ་རུང་བའི་ཞག་བདུན་པར་བྱིན་གྱིས་བརླབས་པའི་སྨན་དང་། ཇི་སྲིད་འཚོའི་བར་དུ་ལོངས་སྤྱོད་དུ་རུང་བ་ཇི་སྲིད་འཚོའི་བར་བྱིན་གྱིས་བརླབས་པའི་སྨན་རྣམས་སུ་ཡོད་པའི་ཕྱིར། ནད་པ་འབའ་ཞིག་གིས་བསྟེན་བྱ་ཡིན་པ་འདིས་གྲུབ་སྟེ། སྨན་ཕྱི་མ་གསུམ་བྱིན་གྱིས་བརླབས་པ་ཅན་ལ་བཤད་པའི་ཕྱིར་ཏེ། ཊཱི་ཀར་ཐུན་ཚོད་དུ་རུང་བ་ཞེས་བྱ་བ་ནི་ཐུན་ཚོད་ཀྱི་མཐའི་དུས་ཚུན་ཆད་དུ་རང་གིས་བྱིན་གྱིས་བརླབས་ཏེ་བསྟེན་པར་བྱ་བ་གང་ཡིན་པའོ། །
ཞག་བདུན་པ་ཞེས་བྱ་བ་ནི་ཞག་བདུན་གྱི་མཐའ་ཚུན་ཆད་དུ་མཚན་མོ་དང་ཉིན་མོའི་ངོ་བོ་ཉིད་ཀྱི་དུས་སུ་རང་གི་བྱིན་གྱིས་བརླབས་ཏེ་བསྟེན་པར་བྱ་བ་གང་ཡིན་པའོ། །
འཚོ་བའི་བར་དུ་བཅང་བ་ཞེས་བྱ་བ་ནི་ཇི་སྲིད་འཚོའི་དུས་ཀྱི་མཐའ་ཚུན་ཆད་དུ་རང་གིས་བྱིན་གྱིས་བརླབས་ཏེ་བསྟེན་པར་བྱ་བ་གང་ཡིན་པའོ་ཞེས་གསུངས་པའི་ཕྱིར། དང་པོ་དུས་རུང་མ་ཡིན་པ་སྨན་ཕྱི་མ་གསུམ་བྱིན་གྱིས་བརླབས་པ་ཉིད་དག་ནི་ནད་པའི་ཕྱིར་ཏེ་ནད་པ་འབའ་ཞིག་གིས་ལོངས་སྤྱོད་པར་བྱ་བ་ཡིན་གྱི། མི་ན་བས་ལོངས་སྤྱོད་དུ་མི་རུང་ངོ་། །
སྨན་ཕྱི་མ་གསུམ་བྱིན་གྱིས་བསླབས་ནས་ནད་པ་འབའ་ཞིག་གིས་ལོངས་སྤྱོད་བྱར་གཞུང་འདིས་བསྟན་ཏེ། འདིའི་མདོ་སྦྱོར་དུ། ལུང་ལས་བཙུན་པ་ཐུན་ཚོད་དུ་རུང་བ་དང་། ཞག་བདུན་པ་དང་འཚོའི་བར་དུ་བཅང་བའི་སྨན་བྱིན་ལེན་བགྱིས་པ་དང་། བྱིན་གྱིས་བརླབས་པ་གང་དག་ལགས་པ་དེ་དག་བྲོ་མ་འཚལ་བས་ཡོངས་སུ་སྤྱད་དུ་རུང་ངམ་ཉེ་བ་འཁོར་མི་རུང་ངོ་། །
བྱིན་ལེན་བགྱིས་པ་དང་བྱིན་གྱིས་རླབས་པ་དེ་དག་བྲོ་འཚལ་བས་ཡོངས་སུ་སྤྱད་དུ་རུང་ངམ། ཉེ་བ་འཁོར་རུང་ངོ་ཞེས་གསུངས་པའི་ཕྱིར། དང་པོ་མ་ཡིན་པ་ན་མི་ན་གཉིས་ཀས་ལོངས་སྤྱོད་དུ་རུང་བ་དེ་གང་ཞེ་ན། རྩོ་རྩ་སྟེ་ཀུ་ཤུ་དང་། ཆུ་ཤིང་གི་འབྲས་བུ་དང་། རྒྱ་ཤུག་དང་། ཨ་ཤྭཏྛྀ་དང་། ཨུ་དུམ་ཝ་དང་། རྩུ་པ་རུ་ཤ་ག་དང་། རྒུན་འབྲུམ་གྱི་ཆུ་དང་། ཤིང་ཐོག་འབྲ་གོ་ལས་སྦྱར་བའི་བཏུང་བ་སོགས་འཚགས་ཀྱིས་བཙགས་པ་རུང་བའི་ཆུས་བཏབ་པ་ནི་ན་མི་ན་གཉིས་ཀས་དུས་སྔ་དྲོ་ཕྱི་དྲོར་ལོངས་སྤྱོད་དུ་རུང་ངོ་། །

དེར་མ་ཟད་བཅོས་པའི་ཆང་ཚྭར་གྱུར་པ་དང་། འབྲུའི་ཆང་ཚྭར་གྱུར་པ་དང་། ཞོ་ཁ་ཆུ་ཞོའི་དྭངས་མ་དང་། དར་བའི་དྭངས་མ་ཆུར་ཁུ་དང་། འབྲུ་སོགས་ཕབས་མེད་པར་མནན་པའི་རྩབས་མོ་སྐྱུར་བག་དང་ལྡན་པ་ཚགས་ཀྱིས་བཙགས་པ་རུང་བའི་ཆུས་བཏབ་པ་ཤིན་ཏུ་སླ་བ་གཞན་སྣང་བ་འདམ་བུའི་ཉག་མའི་མདོ་ལྟ་བུ་ཁ་དོག་ཅུང་ཟད་སེར་བ་དག་ཀྱང་དེ་དང་འདྲ་བར་ན་མི་ན་གཉིས་ཀས་དུས་ཐམས་ཅད་དུ་ལོངས་སྤྱོད་དུ་རུང་ངོ་། །
དུས་རུང་ལས་སྦྱར་བའི་བཏུང་བ་སྦྱར་བཙགས་བྱས་ཏེ་ལོངས་སྤྱོད་པའི་ཕྱིར་སྦྱར་བཙགས་མ་བྱས་པ་དེ་དགེ་སློང་རང་ཉིད་ཀྱི་བྱིན་ལེན་བྱེད་དུ་རུང་ངམ་ཞེ་ན། དུས་རུང་ལས་སྦྱར་བའི་བཏུང་བ་ཚགས་ཀྱིས་བཙགས་པ་རུང་བའི་ཆུས་བཏབ་པ། ཤན་དང་བྱེ་བ་དེ་ལྟ་བུ་ཉིད་ཀྱི་མདུན་རོལ་དུ་སྟེ། སྦྱར་བཙགས་མ་བྱས་པ་དེ་ལ་བསྙེན་པར་རྫོགས་པ་མཚན་མཐུན་པས་རེག་པ་སྟེ་བྱིན་ལེན་བྱེད་དུ་མི་རུང་སྟེ། དགོས་པ་མེད་ཅིང་དགག་བྱ་དང་ལྡན་པའི་ཕྱིར། དང་པོ་གྲུབ་སྟེ། སྦྱར་བཙགས་བྱས་པ་ན་བྱིན་ལེན་ཞིག་པའི་ཕྱིར། གཉིས་པ་གྲུབ་སྟེ། ལག་ཉར་འགྱུར་བའི་དགག་བྱ་ཡོད་པའི་ཕྱིར། དེར་མ་ཟད་ཨ་རུ་ར་དང་། སྐྱུ་རུ་ར་སོགས་འབྲས་བུས་ལྔ་བྱིན་གྱིས་མ་བརླབས་པ་དེ་ཡང་ན་མི་ན་གཉིས་ཀས་དུས་ཐམས་ཅད་དུ་ལོངས་སྤྱོད་དུ་རུང་ངོ་། །
དེས་འཚོ་བཅང་གི་རྩ་བ་སྡོང་བུ། འབྲས་བུ། མེ་ཏོག འདབ་མ་ལ་སོགས་པ་ཡང་མཚོན་ནོ། །
བུ་རམ་བྱིན་གྱིས་མ་བརླབས་པ་དེ་ཡང་ན་མི་ན་གང་ཟག་གཉིས་ཀས་དུས་ཐམས་ཅད་དུ་ལོངས་སྤྱོད་དུ་རུང་ངོ་། །
དེས་ཞག་བདུན་པ་གཞན་ཡང་མཚོན་ནོ། །
སྨན་བྱིན་གྱིས་བརླབས་པ་དེ་མི་ན་བས་ལོངས་སྤྱད་དུ་མི་རུང་བར་ངེས་སམ་ཞེ་ན། དམིགས་བསལ་གྱི་བུ་རམ་བྱིན་གྱིས་བརླབས་པ་དེ་གཟའ་བ་ལ་ལམ་དཔག་ཚད་དུ་ཞུགས་པ་དང་། དགེ་བསྐོས་དང་ལག་གི་གླ་རྣམས་ནི་ནད་པ་དང་འདྲ་བར་ལོངས་སྤྱད་དུ་རུང་བ་ཉིད་དོ། །
དེར་མ་ཟད་ཟན་ཆད་པའི་དགེ་སློང་གིས་ཀྱང་བུ་རམ་བྱིན་གྱིས་བརླབས་པ་དེ་བཟར་རུང་ངོ་། །
གཞན་དུས་སུ་རུང་བ་མ་ཡིན་པ་སྟེ། དུས་མ་ཡིན་པར་རུང་བ་མར་དང་འབྲུ་མར་དུས་སུ་ཡང་བཟར་རུང་སྟེ། རང་འགྲེལ་ལས། ནད་པ་ཉིད་ཀྱི་སོགས་ཞེས་གསུངས་ཏེ། ནད་པ་དང་འདྲ་བའི་ཕྱིར་ཞེས་པའི་དོན་ནོ། །
དེས་ན་གང་ཟག་བཞི་པོ་དེ་བུ་རམ་བྱིན་གྱིས་བརླབས་པ་དང་མར་དང་འབྲུ་མར་བྱིན་གྱིས་བརླབས་པ་དེ་དུས་མ་ཡིན་པར་བཟར་རུང་བར་མ་ཟད་དུས་སུ་ཡང་བཟར་རུང་ངོ་། །
གཉིས་པ་རྒྱས་བཤད་ལ་ལྔ་སྟེ། ཐུན་ཚད་དུ་རུང་བ། ཞག་བདུན་པ། འཚོ་བཅང་གི་སྨན། དུས་རུང་དུས་མ་ཡིན་པ་ལ་བརྟེན་པའི་ཚུལ། འདྲེས་པ་ལ་ཆོ་ག་སྔ་མས་འཇུག་པའོ། །
དུས་རུང་མ་སྨོས་པར་ཕྱི་མ་གསུམ་སྨོས་པ་ནི་ལོངས་སྤྱོད་པའི་དུས་ཀྱི་ཁྱད་པར་མི་འདྲ་བ་ཡོད་པས་སོ། །
དང་པོ་ཐུན་ཚོད་རུང་བའི་སྨན་ནི་ངོ་བོ་བཏུང་བ་དགོས། དེ་ཡང་ཤིན་ཏུ་སླ་བའོ། །
རྒྱུ་དུས་རུང་ལས་སྦྱར་བའི་བཏུང་བ་དེའི་སྦྱར་བཙགས་སུས་བྱེད་ཅེ་ན། བཏུང་བ་དེའི་རྫས་སམ་རྒྱུ་བཏུང་བ་དེ་ཉིད་མིན་པའི་ཕྱིར། གལ་ཏེ་དུས་སུ་རུང་བ་ཡིན་ན་བསྙེན་པར་མ་རྫོགས་པས་བསྐོལ་བ་ལ་སོགས་པས་སྦྱར་ཞིང་འཚགས་ཀྱིས་ཀྱང་བཙགས་པར་བྱའོ། །
བསྙེན་པར་རྫོགས་པས་སྦྱར་བཙགས་བྱེད་མི་རུང་སྟེ། སྦྱར་བཙགས་བྱས་པ་ན་བྱིན་ལེན་འཇིག་པའི་ཕྱིར་ཏེ། བཏུང་བའི་ངོ་བོར་གྱུར་པའི་ཕྱིར་ཏེ། དུས་རུང་དུས་མི་རུང་དུ་སོང་བའི་ཕྱིར། དེའི་ཤུགས་ལ་དུས་མི་རུང་ལས་སྦྱར་བའི་ལྟུང་བའི་སྦྱར་བཙགས་བསྙེན་པར་རྫོགས་པས་བྱེད་དུ་རུང་བར་བསྟན་ནོ། །

བསྐོལ་དུ་མི་རུང་སྟེ། དགེ་སློང་གིས་བཙོས་པར་འགྱུར་བའི་ཕྱིར། ལུང་ལས་འབྲས་བུ་བརྒྱུད་ལས་སྦྱར་བའི་བཏུང་བ་ཐུན་ཚོད་དུ་བཏུང་བར་བཤད་པ་དེ་ངེས་གཟུང་ཡིན་ནམ་མཚོན་དོན་ཡིན་ཞེ་ན། མཚོན་དོན་ཡིན་ནོ་ཞེས་སྟོན་པ་ནི་ཐུན་ཚོད་དུ་རུང་བའི་བཏུང་བ་དེ་དག་ཏུ་འབྲས་བུ་བརྒྱུད་ལ་སྦྱར་བའི་བཏུང་བ་ལས། གཞན་བལ་པོ་སེའུ་ལ་སོགས་པ་སྟེ་དུས་རུང་གི་ཙ་བ་སྡོང་བུ་འདབ་མ་ལ་སོགས་པ་ལས་སྦྱར་བའི་བཏུང་བ་དེ་ཡང་ཐུན་ཚོད་དུ་རུང་བའི་རྫས་ཡིན་ནོ། །
འདིས་ནི་བལ་པོ་སེའུ་སོགས་དུས་རུང་ཡིན་པར་གྲུབ་བོ། །
ལུང་ལས་དགེ་སློང་དག་གིས་བུ་རམ་ཟོས་པ་དང་། དེ་དག་ལ་སྐོམ་པའི་གནོད་པ་བྱུང་ནས། བཅོམ་ལྡན་འདས་ཀྱིས་བཀའ་སྩལ་པ། བུ་རམ་ཆུར་བྱས་སྟེ་བཏུང་བར་བྱའོ་ཞེས་གསུངས་ཏེ། དེས་མཚོན་ནས་ཇི་སྲིད་འཚོ་བཅང་ལས་སྦྱར་བའི་བཏུང་བ་ཤིན་ཏུ་སླ་བ་ཡང་བསྙེན་པར་རྫོགས་པས་བཏུང་དུ་རུང་བར་གྲུབ་བོ། །
དེ་རྣམས་ཀྱིས་ལོངས་སྤྱོད་ཀྱི་མཐའ་གང་ཞེ་ན། བཏུང་བ་དེའི་རྒྱུ་དུས་རུང་ལས་སྦྱར་བ་ཡིན་ན་ཐུན་ཚོད་གྱི་མཐའ་སྟེ་ལོངས་སྤྱོད་གྱི་མཐའ་ཡིན་ནོ། །
ཐུན་ཚོད་ཀྱི་མཐའ་དེ་གང་ཞེ་ན། ཁ་ཅིག་མཚན་མོའི་ཐུན་དང་པོའི་སྐད་ཅིག་མ་དང་པོ་ལ་བྱེད་པ་དང་ལ་ལ་མཚན་ཐུན་དང་པོ་ལ་བྱེད་པ་དང་། གཞན་དག་མཚན་ཐུན་ཐ་མ་ལ་འདོད་པ་དང་། སྲོད་ཐུན་ཐ་མ་ལ་འདོད་པ་སོགས་དུ་མ་སྣང་ཡང་ལུང་རིགས་དང་འགལ་བས་མི་འཐད་དོ། །
རང་ལུགས་ནི། སྲོད་ཐུན་དང་པོ་ལ་བྱེད་ལ་དེ་ཡང་འོད་དམར་འཆར་བ་ལ་བྱེད་པ་ཡིན་ཏེ། ཊཱི་ཀར་མཚན་མོའི་ཐུན་ཚོད་ཀྱི་ཆའི་ཚད་ཀྱི་མཐའ་གང་ཡིན་པ་དེ་ཞེས་དང་། འགྲེལ་ཆུང་ལས་ཞག་བདུན་པ་དང་ཚེས་གཅིག་གི་སྔགས་ཀྱིས་བཏང་པ་ལས་སྐོམ་དུ་བྱས་ཏེ་བཏུང་ན་དམར་ཐག་ཆོད་ཀྱི་བར་དུའོ་ཞེས་གསུངས་པའི་ཕྱིར། བཏུང་བ་དེ་རྒྱུ་དུས་རུང་ལས་དུས་མི་རུང་ལས་སྦྱར་བ་ཡིན་ན་བཏུང་བ་དེའི་རྒྱུ་དེའི་ལོངས་སྤྱོད་གྱི་མཐའ་གང་ཡིན་པ་བཏུང་བ་དེའི་ལོངས་སྤྱོད་ཀྱི་མཐའ་ཡིན་ནོ། །
དེས་ན་བུ་རམ་ལ་སྦྱར་བའི་བཏུང་བའི་ལོངས་སྤྱོད་ཀྱི་མཐའ་ཞག་བདུན་པ་དང་། ཨ་རུ་ར་ལ་སྦྱར་བའི་ལོངས་སྤྱོད་ཀྱི་མཐའ་ཇི་སྲིད་འཚོའི་བར་ཡིན་ཏེ། བུ་རམ་ཞག་བདུན་པ་ཡིན་པ་གང་ཞིག ཨ་རུ་ར་ཇི་སྲིད་འཚོའི་སྨན་ཡིན་པའི་ཕྱིར། དེས་ན་སྨན་ཕྱི་མ་གསུམ་མི་འགལ་སྟེ། ཐུན་ཚོད་ཀྱི་མཐའ་དང་ལྷན་ཅིག་འགལ་བ་མེད་དོ་ཞེས་གསུངས་པའི་ཕྱིར། གཞན་ཉིད་ཡིན་ན་དེའི་གང་ཡིན་པའོ་ཞེས་པ་ལ། རྒྱ་གར་བ་ཁ་ཅིག་ན་རེ་བཏུང་བའི་རོ་སླ་བར་མ་གྱུར་ན་གཞན་ཉིད་ཡིན་ན་དེའི་གང་ཡིན་པའོ་ཞེས་པ་ལྟར་ཡིན་གྱི། རོ་སླར་གྱུར་ན་རོ་སླར་ནམ་གྱུར་གྱི་སྐད་ཅིག་དང་པོ་ཚུན་ཆད་ལྟུང་བ་དེའི་ལོངས་སྤྱོད་ཀྱི་མཐའ་ཡིན་ཞེས་ཟེར་རོ། །
དེ་འགོག་པ་ནི། ཞག་ལྔ་ན་རོ་སླར་བར་གྱུར་བའི་བུར་ཁུ་དེའི་ལོངས་སྤྱོད་ཀྱི་མཐའ་དེ་ཞག་ལྔ་པ་ཡིན་པ་དེ་ནི་འཐད་པ་མ་ཡིན་ཏེ། དེ་ཞག་བདུན་པར་བྱིན་གྱིས་བརླབ་རུང་གི་བཏུང་བ་གང་ཞིག་བཏུང་བ་དེ་ལོངས་སྤྱོད་པའི་དུས་ལས་ལྷག་པ་ལ་བསྟེན་པ་ཏེ། དེ་གཞིར་བཟུང་ནས་བྱིན་རླབས་བྱས་པ་བྱིན་རླབས་མི་ཆགས་པའི་ཕྱིར་རོ། །
བྱིན་གྱིས་བརླབས་པ་ནི་ལོངས་སྤྱོད་རུང་སྤྱོད་མི་རུང་དུ་མི་འགྱུར་བའི་ཕྱིར་བྱིན་གྱིས་བརླབ་པ་ཡིན་པའི་ཕྱིར། གལ་ཏེ་ཞག་ལྔ་པར་བྱིན་གྱིས་རློབ་བོ་སྙམ་ན། མངོན་ཤེས་མེད་པའི་དགེ་སློང་རྣམས་ཀྱིས་བུར་ཁུ་དེ་བྱིན་གྱིས་བརླབ་པར་བྱ་བ་མ་ཡིན་པར་འགྱུར་ཏེ། མངོན་ཤེས་མེད་པའི་དགེ་སློང་ཕལ་པ་རྣམས་ཀྱིས་བུར་ཁུ་དེ་ཇི་ཙམ་ན་རོ་སླ་བར་འགྱུར་བ་དེ་བགྲོད་ཅིང་ཁོང་དུ་ཚུད་པ་མ་ཡིན་པའི་ཕྱིར། ཁྱབ་པ་ཁས་སོ། །

ལྷག་མ་རྣམས་ནི་གཞུང་དོན་ལས་ཤེས་པར་བྱའོ།།  ༈  །།གསུམ་པ་བྱ་བའི་ཐབས་ལས་ཀྱི་གཞི་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། །
དང་པོ་ནི། བར་ཆད་འདྲི་བའི་གསོལ་བ་འབའ་ཞིག་པ་དང་། བསྙེན་རྫོགས་སུ་བསྒྲུབ་པའི་གསོལ་བཞིའི་ལས་སོགས་དུ་མ་བཤད་ན། ལས་དེ་རྣམས་རྒྱུ་གང་ལ་བརྟེན་ནས་འགྲུབ་ཅེ་ན་ཆོ་ག་ལས་འདས་ན་ལས་མི་འཆགས་སོ་ཞེས་སོགས་གསུངས་ཏེ། རྒྱུ་ཆོ་ག་ལས་འདས་ཤིང་མ་ཚང་ན་འབྲས་བུ་ལས་གཏན་མི་འཆགས་པའམ། ཉེས་མེད་ཕུན་ཚོགས་མི་འཆགས་སོ། །
འོ་ན་ཆོ་ག་ནི་གང་། ལས་ནི་གང་ཞེ་ན། ད་ལྟར་གྱི་ཆོ་གའི་སྐབས་འདིར་ལས་རང་རང་གི་སྐབས་སུ་དགེ་འདུན་གྲངས་ཚང་བ་དང་། ལས་ལྷག་ཆད་ནོར་གསུམ་མེད་པར་གསལ་བར་བརྗོད་པ་དང་། ལས་བྱེད་པ་པོ་བསྙེན་པར་རྫོགས་པ་ཚུལ་ཁྲིམས་རྣམ་དག་དང་ལྡན་པ་ནི་ཆོ་ག་ཉིད་དོ། །
ལས་དང་བརྗོད་པ་གང་ཞེ་ན། གསོལ་བ་འབའ་ཞིག་པ་དང་། གསོལ་བ་དང་གཉིས་ཀྱི་ལས་ཀྱིས་གསོལ་བ་དང་། གསོལ་བ་དང་བཞིའི་ལས་ཀྱིས་གསོལ་བ་སྟེ་གསོལ་བ་གསུམ་དང་། གསོལ་བ་དང་གཉིས་ཀྱི་ལས་ཀྱིས་བརྗོད་པ་དང་། གསོལ་བ་དང་བཞིའི་ལས་ཀྱིས་བརྗོད་པ་སྟེ་བརྗོད་པ་གཉིས་དང་། སོ་སོར་ཐར་པའི་མདོ་འདོན་པ་ལྔ་དང་། དགེ་འདུན་ལ་དགག་དབྱེ་ལན་གསུམ་དུ་གོ་བའི་སྔགས་རྣམས་ནི་ལས་ཏེ། དང་པོ་གཉིས་ལས་མཚན་ཉིད་པ་ཡིན་ལ། ཕྱི་མ་གཉིས་ལས་བཏགས་པ་བ་ཡིན་ནོ། །
ལས་དང་བརྗོད་པའི་ཁྱད་པར་གང་ཞེ་ན། གསོལ་བ་ལ་སོགས་པ་ངག་ཏུ་བརྗོད་པའི་སྒྲ་རང་མཚན་པ་ནི་བརྗོད་པ་ཡིན་ལ། བརྗོད་པ་དེ་ལ་བསྟན་ནས་ཡིད་ཀྱི་བློ་ལ་མིང་ཚིག་ཡི་གེར་སྣང་བའི་སྒྲ་སྤྱི་ནི་ལས་སོ། །
ལས་ཐོས་པར་བྱ་བ་མ་ཡིན་པ་དགེ་ཚུལ་ལ་སོགས་པས་ཐོས་པས་ནི་ལས་དེ་མི་འཆགས་པར་མི་འགྱུར་རོ། །
དགེ་འདུན་གྱིས་མི་ཆགས་པའི་ལས་མི་བྱ་སྟེ། ལྟུང་བར་འགྱུར་བའི་ཕྱིར་རོ། །
གཉིས་པ་ལ་གསུམ་སྟེ་མི་འཆག་པ་སོ་སོར་ཕྱེ་སྟེ་བཤད་པ། བྱེད་པ་པོ་དགེ་འདུན་གྱི་རྣམ་གཞག དེས་བྱ་བའི་ལས་ཀྱི་དབྱེ་བའོ། །
དང་པོ་ནི། མི་འཆགས་པས་མི་བྱ་བ་གང་ཞེ་ན། ཆོས་མ་ཡིན་པ་སྟེ། སྦྱིན་ལས་ལ་གསོལ་བ་མ་བཏབ་པ། བསྐོ་ལས་ལ་སྤྲོ་བ་མ་དྲིས་པ། ཆད་ལས་ལ་གླེང་དྲན་མ་བྱས་པ་སོགས་ཆོ་ག་མ་ཚང་བ་ལ་ལས་མི་བྱའོ། །
ཆོ་ག་ཚང་ཡང་བྱེད་པ་པོ་དགེ་འདུན་མི་མཐུན་པ་གཉིས་དང་ལྡན་པས་ལས་མི་བྱའོ། །
ཡུལ་གང་ལ་བྱ་ཞེ་ན། ཚོགས་ཀྱི་མི་བྱའོ་ཞེས་གསུངས་ཏེ། ཡུལ་བཞིར་མ་ལོངས་པ་ལ་བྱ་བ་ཡིན་གྱི། ཚོགས་ལོངས་ཀྱི་ཡུལ་ལ་ལས་མི་བྱ་སྟེ། མི་འཆགས་པའི་ཕྱིར། འོན་ཀྱང་རྣམ་གཞག་གི་ལས་ལ་ནི་ཆགས་པ་ཡོད་དོ་ཞེས་གསུངས་མོད་དཔྱད་པར་བྱའོ། །
གཉིས་པ་ལ་གཉིས་ཏེ། དགེ་འདུན་གྱི་གྲངས་དང་། ཁ་སྐོང་གི་རྣམ་གཞག་གོ །དང་པོ་ནི། དགེ་འདུན་དུ་མ་གྱུར་པ་དག་གིས་མི་བྱའོ་ཞེས་བཤད་ན། ཇི་ཙམ་གྱིས་དགེ་འདུན་དུ་ལོངས་པ་ཡིན་ཞེ་ན། དགེ་སློང་དང་དགེ་སློང་མ་རྣམས་ཀྱི་དབྱུང་བའི་ལས་ལ་ནི་དགེ་སློང་ཉི་ཤུ་ལ་སོགས་པ་ཡན་ཆད་དགེ་སློང་གི་དགེ་འདུན་ཉིད་དོ། །
ཡུལ་དབུས་སུ་སྐྱེས་པ་བསྙེན་པར་རྫོགས་པ་ལ་ནི་དགེ་སློང་བཅུ་ལ་སོགས་པ་ཡན་ཆད་དགེ་སློང་གི་དགེ་འདུན་ཉིད་དོ། །
ཐམས་ཅད་དུ་བཅུ་ངེས་པར་དགོས་སམ་ཞེ་ན། ཡུལ་མཐའ་འཁོབ་དག་ཏུ་དགེ་སློང་བཅུ་བསག་ཏུ་མེད་ན་འདུལ་བ་འཛིན་པ་སྟེ། ལས་བྱེད་པ་པོ་དང་བཅས་པའི་ལྔ་ལ་སོགས་པ་ཡན་ཆད་དོ། །
དབྱུང་བ་དང་བསྙེན་པར་རྫོགས་པའི་ལྷག་མར་གྱུར་བའི་དགེ་སློང་གི་ལས་རྣམས་ལ་དགེ་སློང་བཞི་ལ་སོགས་པ་ཡན་ཆད་དགེ་སློང་གི་དགེ་འདུན་ནོ། །

སྤྱིར་དགེ་འདུན་གྲངས་ཚང་བ་ལ་བཅུ་གཅིག་ཡོད་དེ། དགེ་སློང་མའི་དབྱུང་བའི་ལས་ལ་དགེ་སློང་ཕ་ཉི་ཤུ། མ་ཉི་ཤུ་སྟེ་བཞི་བཅུ། ཡུལ་དབུས་སུ་བུད་མེད་བསྙེན་པར་རྫོགས་པ་ལ་ཕ་བཅུ། མ་བཅུ་གཉིས་ཏེ་ཉེར་གཉིས། ཕའི་དབྱུང་བའི་ལས་ལ་དགེ་སློང་ཉི་ཤུ། ཡུལ་དབུས་སུ་སྔོན་རོལ་གྱི་སྡོམ་པ་གཉིས་དང་། འཁོར་དང་འཁོར་མང་པོའི་གནང་བ་བྱིན་པའི་ལས་ལ་དགེ་སློང་མ་བཅུ་གཉིས། མཐའ་འཁོབ་ཏུ་བུད་མེད་བསྙེན་པར་རྫོགས་པ་ལ་ཕ་ལྔ་དང་། མ་དྲུག་སྟེ་བཅུ་གཅིག ཡུལ་དབུས་སུ་སྐྱེས་པ་བསྙེན་པར་རྫོགས་པ་ལ་དགེ་སློང་བཅུ། དགེ་འདུན་གྱི་དབྱེན་ལ་རང་ཕྱོགས་བཞི། གཞན་ཕྱོགས་བཞི། འབྱེད་པ་པོ་རང་དང་བཅས་པའི་དགུ། མའི་དགག་དབྱེ་དང་། མའི་མགུ་པ་སྤྱོད་པའི་ལས་ལ་ཕ་མ་བཞི་བཞི་སྟེ་བརྒྱད། མཐའ་འཁོབ་ཏུ་སྔོན་རོལ་གྱི་སྡོམ་པ་གཉིས་སྦྱིན་པ་ལ་མ་དྲུག ཕམ་པར་གཏོགས་པའི་སྦོམ་པོ་ལྕི་བ་བཤགས་པའི་ཡུལ་ལ་ཕ་དྲུག་སྟེ། འདི་གཉིས་སྡེ་ཚན་གཅིག་ཏུ་བྱའོ། །
མཐའ་འཁོབ་ཏུ་སྐྱེས་པ་བསྙེན་པར་རྫོགས་པ་ལ་ཕ་ལྔ། དབྱུང་བ་དང་བསྙེན་རྫོགས་ཀྱི་ལྷག་མའི་ལས་ལ་ཕ་བཞི་གྲངས་ཚང་རྣམས་སུ་ཡོད་པས་སོ། །
གཉིས་པ་ལ་གཉིས་ཏེ། སྤྱིར་བསྟན་པ་དང་། འཁྲུལ་བཅས་བྱེ་བྲག་ཏུ་བཤད་པའོ། །
དང་པོ་ནི། གོང་དུ་དགེ་འདུན་གྲངས་ཚང་བ་ཞེས་བཤད་ན། དེ་ལ་དགེ་སློང་ཇི་ལྟ་བུ་ཚང་དགོས་ཞེ་ན། མི་འདུག་པར་འགྲེང་བ་ནི་ལས་དེའི་ཁ་སྐོང་དུ་འོས་པ་མ་ཡིན་ཏེ། དགེ་འདུན་དང་སྤྱོད་ལམ་མི་མཐུན་པའི་ཕྱིར། དེར་མ་ཟད་གང་ཟག་གང་ལ་སྦྱིན་ལས། ཆད་ལས། བསྐོ་ལས་བྱ་བའི་ཡུལ་དེ་ཡང་ལས་དེའི་ཁ་སྐོང་དུ་འོས་པ་མ་ཡིན་ནོ། །
དེའི་དམིགས་བསལ་ནི། གསོ་སྦྱོང་སོགས་རྣམ་གཞག་གི་ལས་ལ་ནི་རུང་ངོ་། །
འདུན་པ་དང་ཡོངས་དག་ཕུལ་བས་དགེ་འདུན་དང་མཐུན་པ་འགྲུབ་པས་དེ་ལས་དེའི་ཁ་སྐོང་དུ་རུང་ངམ་སྙམ་ན། ལས་དེའི་ཕྱིར་དུ་འདུན་པ་དང་ཡོངས་སུ་དག་པ་ཕུལ་བའི་ཆོ་ག་ལས་དགེ་སློང་དེ་ལས་དེ་ལ་དངོས་སུ་མ་འདུས་པར་ལས་ཀྱི་ཁ་སྐོང་དུ་འོས་པ་མ་ཡིན་པ་ཉིད་དོ། །
ནད་པ་དང་ཚངས་སྤྱོད་ལ་བར་དུ་གཅོད་པའི་རྐྱེན་དང་ལྡན་པ་ལས་གཞན་གྱིས་འདུན་པ་དང་ཡོངས་དག་དེ་གཉིས་འབུལ་བར་བྱ་བ་ཉིད་མ་ཡིན་ཏེ། ངེས་པར་ལས་ལ་འཇུག་དགོས་པའི་ཕྱིར། ལྷག་མ་ནི་བཞི་ལ་སོགས་པའོ་ཞེས་བཤད་ན་དགེ་སློང་བཞིས་དགག་དབྱེ་བྱར་རུང་ངམ་སྙམ་ན། གནས་དེ་ན་དགེ་སློང་བཞི་ལས་མེད་ན་གསུམ་གྱིས་གཅིག་དགག་དབྱེ་བྱེད་པ་ཉིད་དུ་མི་བསྐོ་སྟེ། དགག་དབྱེ་གོ་བར་བྱ་བའི་ཡུལ་དེ་ལ་དགེ་འདུན་ཚང་དགོས་པའི་ཕྱིར། དེར་མ་ཟད་དགེ་ཚུལ་ལ་སོགས་པ་བསྙེན་པར་མ་རྫོགས་པ་དང་། ཕམ་པས་ཉམས་པ་དང་། མཚམས་མེད་བྱས་པ་དང་། མདོ་སྡེ་ཚངས་པའི་དྲྭ་བ་ནས་གསུངས་པའི་ལྟ་བའི་རྣམ་པ་དྲུག་ཅུ་རྩ་གཉིས་པོ་དག་ལས་གང་ཡང་རུང་བ་ཀུན་ཏུ་སྤྱོད་པའི་སྡིག་པའི་ལྟ་བ་ཅན་དང་། ས་གཞན་ན་གནས་པ་ཉི་ཤུ་རྩ་ལྔ་དང་། ཆོས་མ་ཡིན་པའི་ཕྱོགས་ལས་ཐ་དད་དུ་གནས་པ་ཆོས་ཕྱོགས་པ་རྣམས་ཀྱང་ཁ་སྐོང་བ་ཉིད་མ་ཡིན་ནོ། །
དེ་ཡང་སྡིག་པའི་ལྟ་བ་ཅན་ནི་ཆོས་ཕྱོགས་པའི་ལས་ཀྱི་ཁ་སྐོང་དུ་མི་འོས་པ་ཡིན་གྱི། ཆོས་མ་ཡིན་པའི་ཕྱོགས་ཀྱི་ལས་ཀྱི་ཁ་སྐོང་དུ་རུང་ལ། ཆོས་ཕྱོགས་པ་ནི་ཆོས་མིན་པའི་ལས་ཀྱི་ཁ་སྐོང་དུ་མི་རུང་བ་ཡིན་གྱི། ཆོས་ཕྱོགས་པའི་ལས་ཀྱི་ཁ་སྐོང་དུ་རུང་ངོ་། །
ཤ་མཚོ་་་་་་ཁ་ཅིག་ཐ་དད་པ་ཆོས་ཕྱོགས་པ་ལ་བྱེད་པ་མི་རིགས་ཏེ། ཆོས་མིན་པའི་ལས་ཀྱི་ཁ་སྐོང་དཔྱོད་པའི་སྐབས་མིན་པའི་ཕྱིར། ཞེས་སྒྲུབ་བྱེད་དང་བཅས་ཏེ་གསུང་པ་མི་འཐད་དེ། རང་ཊཱིཀ་ལས་དེ་ལས་ཐ་དད་པ་ཆོས་ཕྱོགས་པ་ལ་གཟུང་ཞེས་བཤད་པའི་ཕྱིར། གཉིས་པ་ནི། བསླབ་པ་འཁྲུལ་པ་དང་བཅས་པས་ཀྱང་ལས་ཀྱི་ཁ་སྐོང་བ་མ་ཡིན་ནོ། །

འོ་ན་གང་གིས་འཁྲུལ་བཅས་སུ་འགྱུར་ཞེ་ན། བསྡམ་བྱའི་ཉེས་བྱས་ཀྱིས་ཀྱང་འཁྲུལ་པ་དང་བཅས་པ་ཡིན་གྱི། བཤགས་བྱའི་ལྟུང་བ་འབའ་ཞིག་གིས་འཁྲུལ་པ་དང་བཅས་པ་ཡིན་པར་མ་ཟད་དོ། །
འདི་ལ་རྒྱ་གར་བ་ཁ་ཅིག་ཕམ་པ་གང་ཡང་རུང་བ་བྱུང་བས་བསླབ་པ་འཁྲུལ་བཅས་ཡིན་པས་ཁ་སྐོང་བར་འོས་པ་ཉིད་མ་ཡིན་གྱི། ལྟུང་བ་གཞན་བྱུང་བས་ཁ་སྐོང་དུ་མི་འོས་པ་མ་ཡིན་ནོ། །
དེ་ཡང་ལུང་ལས་བཙུན་པ་ཇི་ཙམ་གྱིས་དགེ་སློང་མཚན་ཉིད་གཙང་བར་གྱུར་པ་ལགས། བཀའ་སྩལ་པ་ཉེ་བར་འཁོར་ཕམ་པར་འགྱུར་བ་བཞི་ལས་གང་ཡང་རུང་བ་མ་བྱུང་བའོ་ཞེས་གསུངས་པའི་ཕྱིར། ལྟུང་བ་གཞན་བྱུང་བས་འཁྲུལ་བཅས་སུ་འགྱུར་ན། ད་ལྟར་གྱི་གནས་སྐབས་སུ་སོ་སོར་ཐར་པའི་སྡོམ་པ་དྲུང་ཕྱུང་བ་ཡིན་པར་ཐལ། བསྡམ་བྱའི་ཉེས་བྱས་ཙམ་གྱིས་ཀྱང་བསླབ་པ་འཁྲུལ་བཅས་སུ་འགྱུར་ཞིང་། འཁྲུལ་བཅས་ཡིན་ན་ལས་ཀྱི་ཁ་སྐོང་དུ་མི་རུང་བས་ཁྱབ་པ་གང་ཞིག བསྡམ་བྱའི་ཉེས་བྱས་ཙམ་གྱིས་མ་གོས་པའི་དགེ་སློང་ཤ་སྟག་གི་ཁ་སྐོང་ཚང་བ་ད་ལྟ་མི་སྲིད་པའི་ཕྱིར། རྟགས་དང་པོ་ཁས་བླངས་སོ་ཞེ་ན། བསླབ་པ་འཁྲུལ་བཅས་སུ་འགྱུར་བ་ལ་ཕམ་པ་བྱུང་མི་དགོས་ཏེ། ལུང་སིལ་བུ་ལས་ཇི་ཙམ་གྱིས་རང་བཞིན་དུ་གནས་པ་མ་ལགས་པར་འགྱུར། བཀའ་སྩལ་པ་ཉེ་བར་འཁོར་ཇི་ཙམ་གྱིས་ལྷག་པར་བྱ་བ་མ་ཡིན་པ་ལྷག་པར་སྤྱོད་ཅིང་དགེ་སློང་གི་བསླབ་པ་ལ་མི་སློབ་པ་སྟེ། ཉེ་བར་འཁོར་དེ་ཙམ་གྱིས་རང་བཞིན་དུ་གནས་པ་མ་ཡིན་པར་འགྱུར་ཞེས་དང་། དགག་དབྱེའི་གཞི་ཞུ་བ་ལས་གལ་ཏེ་བསྡམ་པར་བྱ་བ་ཤེས་ན་བསྡམ་པར་བྱས་ལ་དགག་དབྱེ་བྱ། གལ་ཏེ་བཤགས་པར་བྱ་བར་ཤེས་ན་བཤགས་ཏེ་དགག་དབྱེ་བྱའོ་ཞེས་གསུངས་པའི་ཕྱིར། ལྟུང་བ་གཞན་བྱུང་བས་བསླབ་པ་འཁྲུལ་བཅས་སུ་འགྱུར་ཏེ། ངོ་ཚ་མེད་པ་ལས་ཐ་དད་དུ་རང་བཞིན་དུ་གནས་པ་མ་ཡིན་པའི་དགེ་སློང་དེས་འདུན་པ་ཕྱིར་བཟློག་གི་མི་མཐུན་པ་མི་འཆགས་པར་གསུངས་པ་ནི། ལས་ཀྱི་ཁ་བསྐོང་དུ་མི་འོས་པའི་རྒྱུ་མཚན་གྱིས་ཡིན་པའི་ཕྱིར་ཏེ། ལུང་ལས་བཙུན་པ་གང་དག་གིས་སླར་བཟློག་པ་མི་འཆགས། ཉེ་བར་འཁོར་བཅུ་གཉིས་ཀྱིས་ཏེ། བྱིས་པ་དང་། རྨོངས་པ་དང་། ཞེས་པ་ནས། རང་བཞིན་དུ་གནས་པ་མ་ཡིན་པ་དང་། བསླབ་པ་བྱིན་པའོ་ཞེས་གསུངས་པའི་ཕྱིར། དེས་ན་ཚུལ་ཁྲིམས་ཡོངས་སུ་དག་པ་ཞེས་གསུངས་པའི་ལྟུང་བ་ཐམས་ཅད་ཀྱིས་ཡོངས་སུ་དག་པ་ཡིན་གྱི། ཕམ་པ་ཉི་ཚེས་དག་པ་ནི་མ་ཡིན་ནོ། །
འཁྲུལ་བཅས་སུ་འགྱུར་བའི་ལྟུང་བ་ཕྱིར་བཅོས་བྱས་ནས་ལས་ལ་འཇུག་དགོས་སམ་ཞེ་ན། ལྟུང་བ་བྱིན་གྱིས་བརླབས་པས་ལས་ལ་སྒྲིབ་པའི་ཆ་དེ་དག་པ་ཉིད་དུ་འགྱུར་རོ། །
ལྟུང་བ་ཐམས་ཅད་བྱིན་གྱིས་བརླབས་པས་འདག་གམ་ཞེ་ན། ཉི་མ་དེ་ཉིད་ལ་ཕྱིར་བཅོས་ནུས་པ་ཉིད་ཡིན་ན་དག་པར་མི་འགྱུར་རོ། །
ནུས་པ་དེ་གང་ཞེ་ན། ལས་བྱེད་པའི་ཉི་མ་དེའི་ཚེ་བཤགས་པ་དེ་ལེན་པ་སྟེ་བཤགས་ཡུལ་ཡོད་ན་ལྟུང་བྱེད་འབའ་ཞིག་ཏུ་འགྱུར་བ་དང་། སོ་སོར་བཤགས་པར་བྱ་བ་དང་། འཕྲལ་ལ་བཤགས་པ་ཙམ་གྱིས་འདག་པའི་ཉེས་པ་རྣམས་ཉི་མ་དེ་ཉིད་ལ་ཕྱིར་བཅོས་བྱས་པས་འདག་པའི་ལྟུང་བ་ཡིན་ཏེ། བཤགས་ཡུལ་ཁྱད་པར་ཅན་ཡོད་ཅིང་དེའི་དྲུང་དུ་མིང་རིགས་ཀྱི་སྒོ་ནས་བཤགས་པ་བྱས་པས་འདག་པའི་ལྟུང་བའི་རིགས་སུ་གནས་པ་ཡིན་པའི་ཕྱིར། ཞིབ་ཏུ་གཞུང་གི་སྟེང་དུ་རྟོགས་པར་བྱའོ། །
གསུམ་པ་ནི། བཟློག་པའི་ཕྱིར་བསྒོ་བ་དང་། ཞེས་པའི་སྐབས་སུ། གསོལ་བཞིའི་ལས་སུམ་ཅུ་གསུངས་ལ། སྤྱིར་ལས་བརྒྱ་རྩ་གཅིག་ཏུ་གསུངས་ཏེ། གཏམ་གྱི་གཞི་ལས་བཙུན་པ་ལས་དུ་དག་ཏུ་མཆིས། ཉེ་བར་འཁོར་བརྒྱ་རྩ་གཅིག་གོ །བཙུན་པ་ལས་དུ་དག་གིས་ལས་ཐམས་ཅད་བསྡུས། ཉེ་བར་འཁོར་གསུམ་གྱིས་ཏེ། གསོལ་བའི་ལས་དང་། གསོལ་བ་དང་གཉིས་ཀྱི་ལས་དང་། གསོལ་བ་དང་བཞིའི་ལས་ཀྱིས་སོ། །

བཙུན་པ་ལས་བརྒྱ་རྩ་གཅིག་པོ་གང་དག་ལགས་པ་དེ་དག་ལ་གསོལ་བའི་ལས་ནི་དུ། གསོལ་བ་དང་གཉིས་ཀྱི་ལས་ནི་དུ། གསོལ་བ་དང་བཞིའི་ལས་དག་ནི་དུ་མཆིས། བཀའ་སྩལ་པ་ཉེ་བར་འཁོར། གསོལ་བའི་ལས་ནི་ཉི་ཤུ་རྩ་བཞིའོ། །
གསོལ་བ་དང་གཉིས་ཀྱི་ལས་ནི་བཞི་བཅུ་རྩ་བདུན་ནོ། །
གསོལ་བ་དང་བཞིའི་ལས་ནི་སུམ་ཅུའོ་ཞེས་གསུང་ལ། རྒྱ་ཆེར་འགྲེལ་དུ་དེ་དག་སྡོམ་གྱི་ཚིགས་སུ་བཅད་པས་གསུངས་པ་ནི། གསང་དང་ནང་དུ་དྲི་ཕྱིར་དང་། །
གསོ་སྦྱོང་དེ་ལ་ལྟུང་བཅས་དང་། །
དེ་ལ་དགེ་འདུན་ཡིད་གཉིས་དང་། །
རྩོད་དང་དེས་ཉིད་མ་ཡིན་དང་། །
དེ་ཡི་དོན་དུ་ལྔ་པོ་དག །ཐམས་ཅད་དགག་དབྱེར་གཏོགས་པ་ཡིན། །
དབྱར་གནས་ཁས་བླང་ཉིད་དང་ནི། །
འཆི་བའི་རྫས་དང་ནོར་འདྲ་དང་། །
ཆོས་གོས་སྲ་བརྐྱང་གཏད་པ་དང་། །
ཆོས་གོས་སྦྱིན་པར་བྱ་བ་དང་། །
གནས་ངན་ལེན་ནི་བརྗོད་པ་དང་། །
གྲངས་སུ་གཞུག་པ་བཞི་དག་དང་། །
ཁྱིམ་གྱི་སྡོམ་དང་དེ་གཞིག་དང་། །
ལྷུང་བཟེད་ཁ་དབུབ་བྱ་བ་དང་། །
དེ་ཉིད་བཟློག་པར་བྱ་བ་དག །གསོལ་བ་འབའ་ཞིག་ལས་ཡིན་ནོ། །
གནས་དང་མཚམས་ནི་གསུམ་པོ་དག །མི་འབྲལ་སྨྱོས་དང་དགག་དབྱེ་དང་། །
གནས་མལ་སྟོབ་པར་བྱེད་པ་དང་། །
རུང་བའི་ས་གཞི་བརྐོ་བ་དང་། །
སྲ་བརྐྱང་དང་ནི་དེ་འདིང་དང་། །
སྤོང་དང་ལག་གི་གླ་དང་ནི། །
གནས་ཁང་བསྐོ་ལ་སོགས་པ་དང་། །
གཟུ་དང་གསལ་དང་སྦེད་པ་དང་། །
ཚུལ་ཤིང་འབྲིམས་པར་བྱེད་པ་དང་། །
ཁང་པ་ཁང་ཆེན་བསྟན་པ་དང་། །
གླེང་དང་འབྲལ་བར་མི་འགྱུར་དང་། །
སྟན་དང་ལྷུང་བཟེད་འབྲིམས་པ་དང་། །
མ་དད་གོ་བར་བྱ་བ་དང་། །
སྟོན་པ་དང་ནི་ནགས་ཉུལ་དང་། །
ཕྱག་མི་བྱ་དང་མང་ཕྱིར་དང་། །
འཁར་བ་དྲྭ་བའི་ཕྱིར་དང་ནི། །
རྙེད་པ་གཅིག་ཏུ་བྱ་ཕྱིར་དང་། །
བསླབ་པ་སྦྱིན་དང་ཉེར་གནས་དང་། །
བུ་དང་ཉེ་དུའི་ཕྱིར་འགྲོ་བ། །
གསོལ་དང་གཉིས་ཀྱི་ལས་ཡིན་ནོ། །
བསྙེན་པར་རྫོགས་པར་བྱ་བ་དང་། །
མུ་སྟེགས་གནས་དང་མཚམས་འགྲོལ་དང་། །
མཐུན་སྦྱིན་གསོ་སྦྱོང་བདུན་པོ་དང་། །
བརྒྱད་དང་དྲན་དང་མ་མྱོས་དང་། །
དེ་ཉིད་འཚོལ་དུ་གཞུག་པ་དང་། །
བསྒོ་བར་བྱ་བ་རྣམས་དང་ནི། །
ཉམས་པ་བྱིན་པར་བྱ་བ་དག །གསོལ་དང་བཞི་ཡི་ལས་ཡིན་ནོ། །
ཞེས་གསུང་སྟེ། འདི་དག་གི་ནང་སེམས་ཀྱི་དབྱེ་དུ་དང་མཚན་ཉིད་ནི་འགྲེལ་པ་ལས་ཤེས་པར་བྱའོ།།  ༈  །།བཞི་པ་གསོ་བ་ཕྱིར་བཅོས་ཀྱི་གཞི་ལ་གཉིས་ཏེ། ལྟུང་བ་ཕྱིར་བཅོས་དང་། རྩོད་པ་ཕྱིར་བཅོས་གཉིས། དང་པོ་ནི། ཕྱིར་བཅོས་ཀྱི་གཞི། དུས་དང་དུས་མ་ཡིན་པ་བསྡུས་པ་འབྱུང་བའི་གཞི། ས་གཞན་ལ་གནས་པ་སྤྱོད་པའི་གཞི། ཡོངས་སུ་སྦྱོང་བའི་གཞི་སྟེ་བཞིས་འཆད་ལ། འདི་ལ་ཡང་རང་ཉིད་མི་སྤྲོ་བ་ནན་ཏུར་གྱིས་ཕྱིར་བཅོས་པ་དང་། རང་ཉིད་སྤྲོ་བ་མཐོལ་བཤགས་ཀྱིས་ཕྱིར་བཅོས་པ་གཉིས། དང་པོ་ལ་སྤྱིའི་རྣམ་གཞག་དང་། སོ་སོའི་དོན་ཞིབ་ཏུ་བཤད་པ་གཉིས་ལས། དང་པོ་ལ། བྱ་བ་ངན་པ་འཕྲོག་ཅོད་དུ་གཞུག་པ་དང་། ལྟུང་བ་ཕྱིར་བཅོས་སུ་གཞུག་པ་གཉིས། དང་པོ་ལ། ཚུལ་ཁྲིམས་དང་འགལ་བའི་སྒོ་ནས་ཁྱིམ་པ་སུན་འབྱིན་པར་བྱེད་པ་ལ་བསྐྲད་པ་ནན་ཏུར། དགེ་འདུན་ལ་འཐབ་ཀྲོལ་རྒྱུན་མ་ཆད་པར་བྱེད་པ་ལ་བསྡིག་པ་ནན་ཏུར། དགེ་འདུན་ལྷག་མའི་ལྟུང་བ་རིགས་འདྲ་བཞི་བཏུད་དེ་བྱེད་པ་ལ་སྨད་པ་ནན་ཏུར། ཁྱིམ་པ་ལ་བརྙས་འཐབ་བྱེད་པ་ལ་ཕྱིར་འགྱེད་ནན་ཏུར་དང་བཞི་སྟེ། དེ་རྣམས་སྡེ་སྣོད་འཛིན་པ་ལ་སོགས་པའི་དམིགས་བསལ་ཅན་མ་གཏོགས་པ་ལ་དགེ་འདུན་གྱིས་ལྟུང་བ་གླེང་བའི་གང་ཟག་བསྐོ་ཞིང་། དེས་ལྟུང་བ་གླེང་བ་ན་སྐབས་མི་འབྱེད་དམ། ཕྱེ་ནས་མི་མཉན་ནམ། ཚོགས་སུ་འདུ་བ་མི་སྟེར་རམ། ལྟུང་བ་མ་མཐོང་ངོ་ཞེས་ཟེར་རམ། ཁས་བླངས་ནས་ཕྱིར་མི་འཆོས་པ་གང་ཡིན་ཡང་རུང་སྟེ། བཞམ་བསྒོ་སྔོན་དུ་འགྲོ་བས་གསོལ་བཞིའི་ལས་ཀྱིས་གཞི་གང་ཡིན་གྱི་ནན་ཏུར་བྱ་སྟེ། གཞན་གྱིས་དགོས་པ་མི་འགྲུབ་པའི་ཕྱིར། དེ་ལ་བསྐྲད་པ་ནན་ཏུར་ནི། སུན་འབྱིན་པའི་གནས་དེ་གནས་སུ་མི་གཞུག་གོ །བསྡིག་པ་ནན་ཏུར་ནི་འཐབ་ཀྲོལ་རྒྱུན་མི་གཅོད་ན་གནས་ནས་འབྱིན་ནོ་ཞེས་བསྡིག་པའོ། །

སྨད་པ་ནན་ཏུར་ནི། ཉེས་པ་དེ་ལས་སླར་མ་ལོག་བར་དུ་གཞན་ལ་གནས་འཆའ་ཞིང་འདུག་ཅིག་ཅེས་པའོ། །
ཕྱིར་འགྱེད་ནན་ཏུར་ནི། ཁྱོད་ཁྱིམ་པ་ལ་བཟོད་པ་མི་གསོལ་ན། ངེད་ཀྱང་ཁྱོད་ལས་ཕྱིར་འགྱེད་པར་བྱའོ་ཞེས་པའོ། །
དེ་དག་ནན་ཏུར་བྱས་པས་བཟོད་པར་གསོལ་ན། གསོལ་བཞིའི་ལས་ཀྱིས་བཟོད་པ་བླང་ངོ་། །
དེ་དག་ཕྱིར་མི་འཆོས་ཤིང་བཟོད་པ་གསོལ་དུ་མ་འདོད་ན་གནས་དབྱུང་བྱ་སྟེ། འཐབ་ཀྲོལ་ལ་འབད་པ་མ་ལོག་ན་གནས་ནས་དབྱུང་བར་གསུངས་པ་དེ་གཞན་ལ་ཡང་རིགས་པ་མཚུངས་པའི་ཕྱིར། གཉིས་པ་ནི། གང་ཟག་དམན་པ་ལྟུང་བ་བྱས་ནས། རང་ཉིད་ཕྱིར་མི་འཆོས་པ་ལ་གང་ཟག་གཞན་གྱིས་ཕྱིར་འཆོས་སུ་གཞུག་པའི་ཕྱིར་དུ། གླེང་བྱེད་མཚན་ཉིད་དང་ལྡན་པས། བརྟག་རྣམ་པར་བརྟགས། དཔྱད་རྣམ་པར་དཔྱད་ནས་དང་པོར་སྐབས་འབྱེད་དུ་གཞུག སྐབས་མི་འབྱེད་ན། ཁྱེད་ལ་བརྗོད་རྒྱུ་ཞིག་ཡོད་པས། གཞན་དུ་མ་འགྲོ་ཞིག་ཅེས་བརྗོད་བཅས་བྱ། བྱས་ཀྱང་སྐབས་འབྱེད་དུ་མ་འདོད་ན། དེ་ལ་གདམས་ངག་མི་སྦྱིན། གཏམ་མི་བྱ། དེས་ཀྱང་འབྱེད་དུ་མི་འདོད་ན། གསོལ་བཞིའི་ལས་ཀྱིས་གསོ་སྦྱོང་གཞག དེས་ཀྱང་འབྱེད་པར་མ་འདོད་ན་དགག་དབྱེ་གཞག དེས་ཀྱང་འབྱེད་དུ་མ་འདོད་ན་བཀའ་བློ་མི་བདེ་བ་ཡིན་པས་བཟློག་པའི་ཕྱིར་བསྒོ་བའི་ལས་བྱ། དེས་ཀྱང་གཏང་དུ་མ་འདོད་ན་དགེ་འདུན་ལྷག་མར་འགྱུར་རོ། །
སྐབས་ཕྱེ་ནས་མཉན་པར་མི་བྱེད་ན། རྟ་དམུ་རྒོད་ཕུར་པས་བཏགས་པ་བཞིན། ཁྱོད་ལ་ལྟུང་བ་འདི་བྱུང་ངོ་ཞེས་ལྟུང་བ་བཀལ་ཏེ་གཏང་བ་ཕུར་བཅས་བྱའོ། །
སྐབས་ཕྱེ་ནས་ལྟུང་བ་བྱུང་མ་བྱུང་ལ་མ་འཆམས་ན་དཔང་པོ་ཡོད་ན་དཔང་པོ་ལ་དྲི། དཔང་པོ་བདེན་པ་མཐོང་བའམ། ཡོན་ཏན་ཆེར་མཆོག་ཏུ་གྱུར་པས་གླེང་བྱ་བདེན་པར་བཅད་ན་གླེང་བྱ་ལ་དག་པ་སྦྱིན། ད་དུང་གླེང་ན་གླིང་བྱེད་ལ་ཕྱིར་འགྱེད་ནན་ཏུར་བྱ། གླེང་བྱེད་བདེན་པར་བཅད་ནས་ལྟུང་བ་མ་མཐོང་ངོ་ཞེས་ཟེར་ན། མ་མཐོང་བ་གནས་དབྱུང་བྱ། ལྟུང་བ་དེ་འདྲས་ཐར་པ་ལ་མི་སྒྲིབ་ཟེར་ན། སྡིག་ལྟ་ལས་བཟློག་པའི་ཕྱིར་བསྒོ་བའི་ལས་བྱ། དེས་མ་བཏང་ན་སྡིག་ལྟ་ཅན་གནས་ནས་དབྱུང་བར་བྱ། ལྟུང་བ་ཡོད་པར་ཁས་བླངས་ནས་བཤགས་བྱ་ཡན་ཆད་ཕྱིར་མི་འཆོས་ན་ཕྱིར་མི་འཆོས་པ་གནས་ནས་དབྱུང་བར་བྱ། ཁས་བླངས་ནས་བརྗོད་པས་ཁྱད་དུ་གསོད་ན་དེའི་ངོ་བོ་ཉིད་འཚོལ་བ་དང་མཐུན་པ་སྦྱིན། ཁས་བླངས་ནས་ཕྱིར་འཆོས་ནས་ལྟུང་བ་གང་ཡིན་པ་དེའི་ཕྱིར་བཅོས་བྱེད་དུ་གཞུག འཐབ་ཀྲོལ་བྱེད་པ་ལ་བསྡིག་པ་ལ་སོགས་པས་བཟློག་ཀྱང་མ་ལོག་ན་གནས་ནས་དབྱུང་། རྩོད་པ་རྣམ་པར་གཏན་ལ་དབབ་པས་མ་ཞི་ན་གནས་ནས་དབྱུང་། འཐབ་ཀྲོལ་གྱི་རྒྱུ་ཉེ་བར་སྒྲུབ་པ་གནས་ནས་དབྱུང་། དགེ་སློང་མ་དང་འདྲེ་ཞིང་གནས་པ་གནས་ནས་དབྱུང་སྟེ། འདི་བཞི་བྱ་བ་དམན་པ་འཕྲོ་གཅོད་དུ་འཇུག་པའི་ནན་ཏུར་རོ། །
དེར་གནས་ནས་ཕྱུང་བ་དེ་དག་གིས་དབྱེ་བའི་སེམས་ཀྱིས་མཚམས་ཀྱི་ནང་དུ་ལས་ཐ་དད་དུ་བྱས་ན་ལས་བྱེ་བ་ཡིན་པས། དེ་གཉིས་ཀྱི་ཕྱོགས་སུ་མ་ལྷུང་བའི་དགེ་འདུན་གཟུ་བོར་རྣམས་ཀྱིས་ཕྱག་དང་མངོན་ལྡང་སོགས་ཀྱི་གུས་པ་དང་གཏམ་མི་བྱ། དགེ་སློང་མས་མངོན་ལྡང་ཙམ་དང་དགེ་བསྙེན་གྱིས་བསོད་སྙོམས་སྟེར་བ་ཙམ་མ་གཏོགས། ཕྱག་དང་གཏམ་སྨྲ་བ་སོགས་མི་བྱ་བར་ཚར་གཅད་དོ། །
གལ་ཏེ་བཟོད་པར་གསོལ་ན། གསོལ་བ་དང་བཞིའི་ལས་ཀྱིས་བཟོད་པ་བླངས་ཏེ། མཐུན་པ་དང་མཐུན་པའི་གསོ་སྦྱོང་བྱིན་ནས་གསོ་སྦྱོང་ལྷན་ཅིག་བྱས་པས་རང་བཞིན་དུ་གནས་པ་ཐོབ་བོ། །
དེ་རྣམས་ལ་བརྟེན་ནས་རྩོད་པར་གྱུར་ན་རྩོད་པ་ཞི་བྱེད་ཀྱིས་ཞི་བར་བྱ་སྟེ། དཔེར་ན་ཆང་འཐུང་བ་ལྟུང་བ་ཡིན་མིན་རྩོད་ན། འགྱེད་ཕྱིར་རྩོད་པ་ཡིན་པས་མངོན་སུམ་དང་གང་མང་གིས་ཞི་བར་བྱའོ། །

དེ་ལ་ནན་ཏུར་བྱས་པས་རིགས་མི་རིགས་ལ་རྩོད་པ་བྱུང་ན། མངོན་སུམ་དང་དྲན་པས་འདུལ་བ་དང་། མ་སྨྱོས་པས་འདུལ་བ་སྦྱིན། ཆང་འཐུང་མ་འཐུངས་ལ་བརྟེན་ནས་རྩོད་པ་བྱུང་ན། ལྟུང་ཕྱིར་གྱི་རྩོད་པ་ཞི་བྱེད་ཀྱིས་ཕྱིར་བཅོས་ཏེ། རྒོལ་ཕྱི་རྒོལ་གཉིས་ལས་གཞན་དུ་མ་འཕྲོས་ན་ཁས་བླངས་པས་ཕྱིར་བཅོས། འཕྲོས་ན་བཅོས་པའི་ཉི་ཚེ་བ་ལ་མངོན་སུམ་གྱིས་ཕྱིར་བཅོས། དགེ་འདུན་མཐའ་དག་དང་འབྲེལ་ན་རྩྭ་བཀྲམ་པ་ལྟ་བུ་ཕན་ཚུན་གཅིག་གིས་གཅིག་ལ་བཤགས་པའི་ཕྱིར་བཅོས་པ་བྱའོ། །
སྡེ་སྣོད་འཛིན་པ་ལ་སོགས་པའི་གང་ཟག་བདུན་ལ་ནན་ཏུར་མི་བྱ་སྟེ། ས་གའི་ལྷས། མདོ་སྡེ་འདུལ་བ་མངོན་པ་རྣམས། །
མཁས་ཤིང་གྲགས་དང་ལྡན་པ་དང་། །
བསོད་ནམས་ལྡན་པ་ལ་སོགས་ནི། །
བསྐྲད་ཅིང་བཀར་བར་འོས་པ་མིན། །
གང་ཕྱིར་འདི་དག་མུ་སྟེགས་ཀྱི། །
རིག་དྭགས་སྐྲག་བྱེད་སེངྒེའི་བུ། །
འདི་དག་ཁྱིམ་པར་གྱུར་ན་ཡང་། །
སྟོན་པའི་བློ་ཡིས་རབ་དྭངས་བསྐྱེད། །
འདི་དག་རྣམས་ཀྱིས་གཙུག་ལག་ཁང་། །
མཛེས་བྱེད་ཁྱུ་མཆོག་སྒྲ་སྒྲོགས་བཞིན། །
དེ་བས་འདི་དག་སྨད་ན་ནི། །
རང་གི་བསྟན་པ་སྨད་པ་ཡིན། །
ཞེས་གསུངས་པ་ནི་བུ་སྟོན་གྱི་ལེགས་བཤད་དོ། །
གཉིས་པ་སོ་སོའི་དོན་ཞིབ་ཏུ་བཤད་པ་ལ་དོན་བརྒྱད་དེ། དབྱེ་བ། བསྡུ་བ། མཚན་ཉིད། སྔོན་འགྲོའི་ཆོས། མཇུག་གི་ཆོ་ག ནན་ཏུར་གང་བྱ་བའི་རྒྱུར་འགྲོ་བ། སྒྲ་བཤད་ལ། ནན་ཏུར་བྱ་བའི་ཚུལ་ལོ། །
དང་པོ་ལ། ཁ་ཅིག་ནན་ཏུར་ལ་དབྱེ་ན་བཅོ་ལྔ་སྡེ། བསྡིག་པ་ལ་སོགས་པ་བཞི། གནས་དབྱུང་བདུན། ལྷུང་བཟེད་ཁ་དབུབ། དགེ་ཚུལ་བསྙིལ་བ། གསོ་སྦྱོང་གཞག་པ། དགག་དབྱེ་གཞག་པའོ་ཞེས་གསུངས་པ་མི་འཐད་དེ། ལྷུང་བཟེད་ཁ་དབུབ་དང་དགེ་ཚུལ་བསྙིལ་བ་ནི་ནན་ཏུར་དུ་མི་འཐད་པའི་ཕྱིར་ཏེ། ཊཱི་ཀར་འདི་དག་ནི་ཡང་དག་པར་བསྡམ་པར་བྱ་བ་ཙམ་ཡིན་གྱི། གཞན་ལ་བཅོལ་བར་བྱ་བ་ཉིད་མ་ཡིན་པས་མངོན་སུམ་དུ་མ་གྱུར་པར་བྱའོ་ཞེས་སོ། །
གཞན་ཡང་དགེ་ཚུལ་བསྙིལ་བའི་ལས་དེ་གནས་དབྱུང་དུ་ཐལ། ཆོས་དང་ཟང་ཟིང་གཉིས་ཀས་སྤང་འོས་ཀྱི་ནན་ཏུར་ཡིན་པའི་ཕྱིར། རྟགས་ཁས། འདོད་ན། དགེ་ཚུལ་བསྙིལ་བའི་གང་ཟག་དེ་བསྟན་པ་ལ་ཞུགས་རྫོགས་ཀྱི་གང་ཟག་ཏུ་ཐལ། གནས་དབྱུང་ནན་ཏུར་བྱས་པའི་གང་ཟག་ཡིན་པའི་ཕྱིར། གཞན་ཡང་ལྷུང་བཟེད་ཁ་དབུབ་དེ་ནན་ཏུར་མིན་པར་ཐལ། དེ་ཁྱིམ་པ་ལ་བྱེད་དགོས་པ་གང་ཞིག་ཁྱིམ་པ་ལ་ནན་ཏུར་བྱ་བ་བཀག་པའི་ཕྱིར་ཏེ། ཁྱིམ་པ་ལ་མི་བྱའོ་ཞེས་གསུངས་པའི་ཕྱིར། གཉིས་པ་བསྡུ་བ་ལ། ཁ་ཅིག རྟེན་གྱི་སྒོ་ནས་བསྡུ་ན་ཁྱིམ་པ་ལ་བྱ་བ་དང་རབ་བྱུང་ལ་བྱ་བ་གཉིས། ངོ་བོའི་སྒོ་ནས་བསྡུ་ན། བསྐྲད་པ་ནན་ཏུར། རྣམ་དག་ནན་ཏུར། སྨད་པ་ནན་ཏུར་གསུམ། ཆོ་གའི་སྒོ་ནས་བསྡུ་ན་གསོལ་བཞིས་བསྒྲུབ་པ་དང་། གསོལ་བ་འབའ་ཞིག་པས་བསྒྲུབ་པ་གཉིས་ཞེས་གསུངས་སོ། །
གསུམ་པ་མཚན་ཉིད་ནི། རང་མི་འདོད་བཞིན་དུ་ལས་ཀྱི་ཆད་པས་བཅད་ལ། མཇུག་ཏུ་བཟོད་པར་གསོལ་དགོས་སུ་འདུག་པའོ། །
དེ་ཡང་རང་མི་འདོད་བཞིན་དུ་ཞེས་པས་ངོ་བོ་ཉིད་འཚོལ་བ་དང་མཐུན་པ་སྦྱིན་པ་བསལ་ཏེ། དེ་འདོད་བཞིན་དུ་བྱ་བའི་ཕྱིར། ལས་ཀྱིས་ཞེས་པས་ནི་གནས་བླ་མས་སློབ་མ་ཆད་པས་གཅོད་པ་བསལ་ཏེ། དེ་ལས་ལ་མ་ལྟོས་པར་ཆད་པས་གཅོད་པའི་ཕྱིར། ཆད་པས་བཅད་པ་ཞེས་པས་དམན་པའི་གནས་སུ་བགྲང་བ་བསལ་ཞེས་གསུངས། མཇུག་བཟོད་པར་གསོལ་དགོས་སུ་འདུག་པ་ཞེས་པ་ནི། ནན་ཏུར་ཕྱིས་བྱས་པའི་སྟོབས་ཀྱིས་སྔར་བྱས་འཇིག་པའི་ནན་ཏུར་དེ་ནན་ཏུར་ཡིན་པར་བསྡུ་བའི་དོན་ནོ་ཞེས་གསུངས་སོ། །

བཞི་པ་སྔོན་འགྲོའི་ཆོས་ལ་ཁ་ཅིག་ན་རེ། ཕྱིར་མི་འཆོས་གནས་དབྱུང་ལ་གླེང་དྲན་དང་ཁས་བླངས་པ་སྔོན་དུ་འགྲོ་དགོས་ལ། སྡིག་ལྟ་མི་གཏོང་བ་གནས་དབྱུང་ལ་བཞམས་བསྒོ་དང་། འཐབ་ཀྲོལ་ལ་འབད་པས་མ་ལོག་པ་ལ་བསྡིག་པ་ནན་ཏུར་དང་། རྣམ་པར་གཏན་ལ་འབབ་པ་ལས་གྱུར་པའི་གནས་དབྱུང་ལ། མངོན་སུམ་བརྒྱད་སྔོན་དུ་འགྲོ་དགོས་པར་གསུངས་པས་དེ་ལས་གཞན་པའི་ནན་ཏུར་ལ་ཡང་སྔོན་འགྲོའི་ཆོས་ཤིག་དགོས་པས་དེ་ལ་བཞམས་བསྒོ་སྔོན་དུ་གཏོང་དགོས་པར་གྲུབ་པ་ཡིན་ཏེ། སྡིག་ལྟ་མི་གཏོང་པ་དང་དགེ་ཚུལ་བསྙིལ་བ་གཉིས་ལ་དེ་སྔོན་དུ་འགྲོ་དགོས་པར་གསུངས་པས་རྒྱུ་མཚན་མཚུངས་པའི་ཕྱིར་དང་། རྩ་བ་ལས་ཀྱང་། གནས་ནས་ཕྱུང་བ་ཡང་དེ་བཞིན་ནོ། །
ཞེས་གནས་དབྱུང་སྤྱི་ལ་བཤད་པའི་ཕྱིར་ཞེས་གསུངས། ཤ་་་་་་ཁ་ཅིག་དགེ་སློང་མ་དང་འདྲེ་ཞིང་གནས་པའི་རྒྱུར་གནས་ནས་དབྱུང་བ་ལ་ཡང་སྨད་པ་ནན་ཏུར་སྔོན་དུ་འགྲོ་དགོས་པ་ཡིན་ཏེ། དགེ་འདུན་ལྷག་མའི་ལྟུང་བ་རྒྱུན་དུ་བྱེད་པ་ལ་སྨད་པ་ནན་ཏུར་བྱེད་རིགས་པ་གང་ཞིག དེ་གཉིས་རྒྱུ་ངོ་བོ་ཆོ་ག་དོད་ཐུབ་པ་ཡིན་པའི་ཕྱིར། འཐབ་ཀྲོལ་གྱི་རྒྱུ་ཉེ་བར་བསྒྲུབ་པ་ལ་ཡང་བསྡིག་པ་ནན་ཏུར་སྔོན་དུ་འགྲོ་དགོས་པ་ཡིན་ཏེ། འཐབ་ཀྲོལ་ལ་འབད་པས་མ་ལོག་པ་གནས་ནས་དབྱུང་བ་ལ་བསྡིག་པ་ནན་ཏུར་སྔོན་དུ་འགྲོ་དགོས་པ་གང་ཞིག དེ་གཉིས་རྒྱུ་ངོ་བོ་ཆོ་ག་དོད་ཐུབ་པ་ཡིན་པའི་ཕྱིར་ཞེས་གསུངས་སོ། །
ལྔ་པ་མཇུག་གི་ཆོས་ལ། ཁ་ཅིག་ན་རེ་སྨད་པ་བསྐྲད་པ་ཕྱིར་འགྱེད་ནན་ཏུར་བྱས་ནས་དེའི་མཐའ་ལ་མི་གཏོང་ན་གནས་དབྱུང་བྱ་བ་ཡིན་ཏེ། བསྡིག་པ་ནན་ཏུར་བྱས་ནས་དེའི་མཐའ་ལ་མི་གཏོང་ན་གནས་དབྱུང་བྱ་བ་གང་ཞིག དེ་དག་རྒྱུ་ངོ་བོ་ཆོ་ག་དོད་ཐུབ་ཡིན་པའི་ཕྱིར་ཞེས་གསུངས་མོད། དཔྱད་པར་བྱའོ། །
དྲུག་པ་ནན་ཏུར་གང་ལྟུང་བའི་རྒྱུར་འགྲོ་བ་ལ་ཁ་ཅིག་ན་རེ། བསྡིག་པ་སྨད་པ་ཕྱིར་འགྱེད་ནན་ཏུར་བྱས་ནས་དགེ་འདུན་ལ་སྐུར་འདེབས་བྱེད་ན་བཞམས་བསྒོ་ལ་སོགས་པ་ལྔ་བྱས་པ་དེའི་མཐའ་ལ་མི་གཏོང་ན་ལྷག་མར་འགྱུར་ཏེ། བསྐྲད་པ་ནན་ཏུར་བྱས་པའི་དགེ་སློང་གིས་དགེ་འདུན་ལ་སྐུར་འདེབས་བྱེད་པ་ལ་བཞམས་བསྒོ་སོགས་བྱས་ནས་དེའི་མཐའ་ལ་མ་བཏང་བ་ལ་ལྷག་མ་བསྐྱེད་པ་གང་ཞིག རྒྱུ་མཚན་མཚུངས་པའི་ཕྱིར། འོ་ན་ལྷག་མ་བཅུ་གསུམ་དུ་མ་ངེས་པར་ཐལ། ཞེས་པ་ལ་དངོས་བཅས་དང་རུང་མཐུན་གཉིས་ཀའི་དབང་དུ་བྱས་ན་འདོད་ལ། དངོས་བཅས་ཀྱི་དབང་དུ་བྱས་ན་ཁྱབ་པ་མེད་ཅེས་གསུངས་སོ། །
ཁ་ཅིག་གསོ་སྦྱོང་དང་དགག་དབྱེ་གཞག་པའི་གང་ཟག་དགེ་འདུན་ལ་སྐུར་འདེབས་བྱེད་པ་ལ་ཡང་བཞམས་བསྒོ་སོགས་ལྔ་བྱས་པའི་མཐའ་ལ་མི་གཏང་བ་ལ་ལྷག་མར་འགྱུར་ཏེ། དེ་གཞན་དང་རྒྱུ་མཚན་མཚུངས་པའི་ཕྱིར་ཞེས་པ་ཡང་མི་འཐད་དེ། ཧ་ཅང་ཐལ་བའི་ཕྱིར་དང་གཏན་ཚིགས་ཀྱང་མ་གྲུབ་པའི་ཕྱིར་རོ། །
བདུན་པ་སྒྲ་བཤད་པ་ནི། འོག་ཏུ་འཇུག་ཅིང་ལྟུང་བའི་དོན་གྱིས་ན་ནན་ཏུར་ཞེས་བྱའོ། །
བརྒྱད་པ་བྱ་བའི་ཚུལ་ལ། དགོས་དོན་བསྡུས་དོན་གཉིས་ལས། དང་པོ་ནི། ཉེས་སྤྱོད་ལ་མ་ཞུགས་པ་རྣམས་མི་འཇུག་པ་དང་། ཞུགས་ཟིན་པ་རྣམས་བཟློག་པ་དང་། ཁྱིམ་པ་རྣམས་མ་དད་པ་སྤོང་བའི་དགོས་པ་ཡང་ཡོད་དོ། །
གཉིས་པ་ལ་དྲུག་སྟེ། ཡུལ་གང་ལ། རྟེན་གང་གིས་དུས་ནམ་གྱི་ཚེ། ཆོ་ག་གང་གིས། ནན་ཏུར་བྱས་པའི་བསླབ་བྱ། གྲོལ་རྒྱུའོ། །
དང་པོ་ནི། སྡེ་ལྔའི་སྡོམ་པ་གསོ་རུང་ཡན་ཆད་དང་ལྡན་པ། བསམ་པ་རང་བཞིན་དུ་གནས་པ། ལུས་ཐ་མལ་དུ་གནས་པ་ལྟ་བ་དང་སྤྱོད་པ་ཆོས་མིན་པའི་ཕྱོགས་སུ་མ་སོང་བ་ཡིན་པ། གནས་དབྱུང་མ་ཡིན་པ། ཚོགས་ལོངས་མིན་པ། ནད་པ་མིན་པ། འབྱེད་ནུས་པ་མིན་པ། གླེང་དྲན་སྔོན་དུ་སོང་བ་ཡིན་པ། རང་རང་གི་གཞི་ལེགས་པ་དང་ལྡན་པ་སྟེ་ཆོས་དགུ་ལྡན་གཅིག་ལ་བྱའོ། །

དཔེར་ན་ཕྱིར་མི་འཆོས་གནས་དབྱུང་བྱེད་པ་ལ། དེ་ལ་ལྟུང་བ་དེ་གླེང་ཞིང་ཁས་བླངས་ནས་ཕྱིར་མི་འཆོས་པར་རང་དགར་འཇོག་པ་ལ་བྱ་བར་གསུངས་པ་ལྟ་བུའོ། །
གཉིས་པ་རྟེན་གང་གིས་བྱ་བ་ནི། ནན་ཏུར་བྱེད་དགོས་དང་ལྡན་ཞིང་གྲངས་ཚང་བ། ཁ་སྐོང་བར་འོས་པ་མི་མཐུན་པ་གཉིས་དང་བྲལ་བའི་དགེ་འདུན་གྱིས་སོ། །
གསུམ་པ་དུས་ནམ་གྱི་ཚེ་བྱ་བ་ནི། ཕ་རོལ་པོས་སེམས་གཏད་པར་མི་ནུས་པ་དང་། དབྱར་ཁས་བླངས་པའི་དུས་མ་ཡིན་པར་བྱའོ། །
བཞི་པ་ཆོ་ག་གང་གིས་བྱ་བ་ལ། སྦྱོར་བ་དང་། དངོས་གཞི། མཇུག་རྣམས་སོ། །
དང་པོ་ནི། སྟན་བཏིང་བ་ལ་སོགས་པ་འདུ་བའི་སྐབས་རྗེས་སུ་སྒྲུབ་པའོ། །
གཉིས་པ་ནི། གསོལ་བ་དང་བཞིའི་ལས་བྱ་བའོ། །
གསུམ་པ་ནི། མཇུག་བསྡུ་བརྗོད་པ་དང་། འདི་ཉིད་དུ་ལྟུང་བ་འདི་ཕྱིར་བཅོས་པར་གྱིས་ཤིག དགེ་འདུན་འདི་ཉིད་ཀྱིས་ཁྱོད་བག་ཡངས་སུ་བྱེད་པར་འགྱུར་རོ་ཞེས་བརྗོད་པར་བྱའོ། །
ལྔ་པ་ནན་ཏུར་བྱས་པའི་བསླབ་བྱ་ནི། སྡིག་སྨང་བསྐྲད་ཕྱིར་འགྱེད་ནན་ཏུར་བྱས་པའི་གང་ཟག་རྣམས་ཀྱིས་ཁྱད་པར་ཅན་གྱི་སྤྱོད་པ་སྤོང་ཞིང་། འགྲོགས་ཤེས་དགེ་སློང་ལ་བརྟེན་ནས་གནས་པར་བྱའོ། །
ཁྱད་པར་བསྐྲད་པ་ནན་ཏུར་བྱས་པའི་གང་ཟག་གིས་ནི་གང་དུ་ཁྱིམ་པ་སུན་ཕྱུང་བའི་གནས་ཉེ་འཁོར་དང་བཅས་པ་ཉིད་དུ་མི་འདུག་པར་བསླབ་པར་བྱའོ། །
དྲུག་པ་གྲོལ་རྒྱུ་ལ་ཐུན་མོང་བ་དང་། བྱེ་བྲག་པ་དང་། ཞར་ལ་བཟོད་པར་གསོལ་བའི་ཚུལ་དང་གསུམ། དང་པོ་ནི། བཟོད་པར་གསོལ་བ་དང་། དགྲ་བཅོམ་པ་ཐོབ་པ་གཉིས་ཏེ། དེ་ཡང་ཁྱིམ་སུན་འབྱིན་པའི་གང་ཟག་དེས་ཁྱིམ་པ་དེ་ཉིད་ལ་བཟོད་གསོལ་བྱས་པས། དེ་ཉིད་ལས་གྲོལ་བ་ཡིན་གྱི། ལས་ཀྱིས་བཟོད་པ་གསོལ་བ་ལ་ལྟོས་པ་ནི་མ་ཡིན་ཏེ། ཊཱི་ཀར་ཁྱིམ་པས་བཟོད་པ་དེ་ནི་བཟོད་པ་ཡིན་ཞེས་གསུངས་པའི་ཕྱིར། གཉིས་པ་བྱེ་བྲག་གི་གྲོལ་རྒྱུ་ནི། གསོ་སྦྱོང་གཞག་པ་དང་། དགག་དབྱེ་གཞག་པའི་ནན་ཏུར་ནི། གང་ཟག་གིས་འཇོག་པར་བྱེད་པའི་དགེ་འདུན་ནམ། དེས་བསྐོས་པའི་དགེ་སློང་དང་ལྷན་ཅིག་ཏུ་གསོ་སྦྱོང་དང་། དགག་དབྱེ་བྱས་ན་དེ་ལས་གྲོལ་བ་ཉིད་དུ་འགྱུར་རོ། །
བསྡིག་སྨད་བསྐྲད་ཕྱིར་འགྱེད་པ་རྣམས་ནི་ཕྱིར་བཅོས་བྱས་པའི་སྟོབས་ཀྱིས་ཀྱང་གྲོལ་བ་ཉིད་དུ་འགྱུར་རོ། །
ཁ་ཅིག་གནས་དབྱུང་བྱས་པའི་གང་ཟག་ལ་ནན་ཏུར་གཞན་བྱས་ན་ཡང་གྲོལ་བར་འགྱུར་རོ་ཞེས་པ་མི་འཐད་དེ་གནས་དབྱུང་དེ་ཆད་ལས་ཀྱི་མཐའ་ཡིན་པས་དེའི་སྟེང་དུ་ནན་ཏུར་གཉིས་པ་མི་འཆགས་པའི་ཕྱིར། གསུམ་པ་ཞར་ལ་བཟོད་པར་གསོལ་ཚུལ་ལ་དགོས་དོན་དང་། བསྡུས་དོན་གཉིས་ལས། དང་པོ་ནི། བྱེད་པ་པོ་ཆད་ལས་ལས་གྲོལ་བ་དང་། རང་ཉིད་ཀྱིས་སངས་རྒྱས་ཀྱི་བསྟན་པ་སྡུད་པའི་དགོས་པ་ཡོད་དོ། །
གཉིས་པ་ལ་གསུམ་སྟེ། ཡུལ་གང་ལས། རྟེན་གང་གིས། ཆོ་ག་གང་གིས་བཟོད་པ་བླང་བའོ། །
དང་པོ་ནི། ལོག་པ་སྤངས་ཤིང་ཡང་དག་པའི་བསམ་པ་དང་ལྡན་པ་ཞིག་དགོས་ཏེ། གཤེ་བ་ཞེས་སོགས་གསུངས་པའི་ཕྱིར། ལོག་པའི་རྟེན་སྤངས་ཤིང་ཡང་དག་པའི་རྟེན་ལ་བརྟེན་པ་ཞིག་དགོས་ཏེ། བླའི་གྲྭ་ཞེས་སོགས་གསུངས་པའི་ཕྱིར་རབ་བྱུང་གི་རྟགས་དང་ལྡན་ཞིང་ཁྱིམ་པའི་རྟགས་དང་མི་ལྡན་པ་ཞིག་དགོས་ཏེ། ཁྱིམ་པ་དང་མུ་སྟེགས་ཅན་གྱི་རྒྱལ་མཚན་ཅན་ལ་མི་བརྟེན་ཞེས་གསུངས་པའི་ཕྱིར། སྤང་བྱ་རྣམས་སྤོང་ཞིང་བླང་བྱ་ལེན་པ་ཞིག་དགོས་ཏེ། ཆོས་མ་ཡིན་པ་དང་། དགེ་སློང་གི་བསླབ་པ་དག་ལ་མི་སློབ་པར་མི་བྱེད་ཅེས་འབྱུང་བའི་ཕྱིར། དམའ་དབབ་པའི་ཚུལ་ཞིག་དགོས་པ་ཡིན་ཏེ། སྐྲ་འགྲེང་བར་གྱུར་པ་དང་ཞེས་སོགས་འབྱུང་བའི་ཕྱིར། ང་རྒྱལ་དང་གྱང་གྱིང་སྤངས་པ་ཞིག་དགོས་ཏེ། དགེ་འདུན་ལ་སྤུ་བསྙོལ་བར་བྱེད་པ་ཞེས་འབྱུང་བའི་ཕྱིར། ལུས་ངག་ཡིད་གསུམ་གུས་པས་འཇུག་པ་ཞིག་དགོས་ཏེ། མཚུངས་པ་ཉེ་བར་སྟོན་པ་ཞེས་འབྱུང་བའི་ཕྱིར། ནན་ཏུར་གྱི་རྒྱུ་ལས་ལོག་པ་ཞིག་དགོས་ཏེ། རྒྱུ་ལས་བཟློག་པ་ཞེས་འབྱུང་བའི་ཕྱིར། གསོལ་བ་ལན་གསུམ་གྱི་བར་དུ་འདེབས་པ་ཞིག་དགོས་ཏེ། བཟོད་པར་གསོལ་བའོ་ཞེས་འབྱུང་བའི་ཕྱིར། ཚོགས་ལོངས་མིན་པ་ཞིག་དགོས་ཏེ། ཚོགས་ཀྱིས་མ་ཡིན་ཞེས་འབྱུང་བའི་ཕྱིར། ནན་ཏུར་བྱས་པ་ཞིག་དགོས་ཏེ། དེ་མེད་ན་གཞི་མེད་པར་འགྱུར་བའི་ཕྱིར། གཉིས་པ་རྟེན་གང་གིས་བླང་བ་ནི། བཟོད་པ་ལེན་དགོས་དང་ལྡན་ཞིང་གྲངས་ཚང་བ། ཁ་སྐོང་བར་འོས་པ། མི་མཐུན་པ་གཉིས་དང་བྲལ་བ། ནན་ཏུར་བྱེད་པའི་དགེ་འདུན་ནམ་དེས་བསྐོས་པའི་དགེ་སློང་གིས་བླང་ངོ་། །

གསུམ་པ་ཆོ་ག་གང་གིས་བླང་བའི་ཚུལ་ནི། སྦྱོར་དངོས་རྗེས་གསུམ་རིམ་པ་ལྟར་གསོལ་བ་ལན་གསུམ་འདེབས་པ། གསོལ་བཞིའི་ལས་བྱ་བ། ཐབས་ལེགས་བརྗོད་པའོ། །
གཉིས་པ་རང་སྤྲོ་བ་བཤགས་པ་ལ་སོགས་པའི་སྒོ་ནས་ཕྱིར་བཅོས་པའི་ཚུལ་ལ། དགོས་དོན་དང་བསྡུས་དོན་གཉིས་ལས། དང་པོ་ནི། ལྟུང་བ་དག་པར་འགྱུར་བ་སྟེ། མིང་དང་རིགས་དང་ལྡན་པར་བརྗོད་ན་ལྟུང་བ་ལས་ལྡང་ངོ་ཞེས་དང་། སོ་ཐར་ལས་ཀྱང་མཐོལ་ན་བདེ་བ་ལ་རེག་པར་གནས་པར་འགྱུར་ཞེས་དང་། བམ་ལྔ་ལས་མཐོལ་ཞིང་བཤགས་ན་ཚུལ་ཁྲིམས་བསྲུངས་པའི་ཕན་ཡོན་བཅུ་ཐོབ་ཅིང་། མངོན་མཐོ་དང་ངེས་པར་ལེགས་པའི་བདེ་བ་ཡང་ཉམས་སུ་མྱོང་བར་འགྱུར་བའི་ཕྱིར་རོ་ཞེས་གསུངས་པའི་ཕྱིར། དག་པའི་ཚུལ་ཡང་འགའ་ཞིག་ཕྱིར་བཅོས་བྱས་པས་ལྟུང་བའི་ངོ་བོ་མི་འདག་སྟེ། སྒོམ་སྤང་ཡིན་པའི་ཕྱིར་དང་། ལུང་ལས་ངག་སྨྲས་ཀྱིས་ལྟུང་བ་ཕྱིར་བཅོས་བྱས་ཀྱང་གཏུན་ལྟ་བུའི་སེམས་ཅན་དམྱལ་བར་སྐྱེ་བར་གསུངས་པའི་ཕྱིར་དང་། ངག་སྨྲས་ཀྱིས་ཕྱིར་བཅོས་བྱས་ཀྱང་སྐྱེ་བ་ལྔ་བརྒྱར་བ་གླང་དུ་སྐྱེ་བར་གསུངས་པའི་ཕྱིར་དང་། ཕྱིར་བཅོས་བྱས་པ་དགོས་པ་མེད་པ་ཡང་མིན་ཏེ། འཕེལ་བ་རྒྱུན་གཅོད་པའི་དགོས་པ་ཡོད་པའི་ཕྱིར་ཞེས་གསུངས་པ་ཡང་མི་འཐད་དེ། ལྟུང་བའི་འཕེལ་བ་རྒྱུན་གཅོད་པ་ཙམ་གྱི་ཕྱིར་དུ་ཕྱིར་བཅོས་བྱེད་པ་མི་འཐད་དེ། མཐོལ་པ་བྱས་པས་ཀྱང་འཕེལ་བ་རྒྱུན་གཅོད་ནུས་པའི་ཕྱིར། དེས་ན་ལྟུང་བ་ཕྱིར་བཅོས་བྱས་པས་ལྟུང་བ་འདག་པ་ཡིན་ཏེ། ཕྱིར་བཅོས་མ་བྱས་ན་ངན་འགྲོར་སྐྱེ་བར་གསུངས་པའི་ཕྱིར། ཕྱིར་བཅོས་བྱས་ན་བདེ་འགྲོར་སྐྱེ་བར་གསུངས་པའི་ཕྱིར། ཡང་ཁ་ཅིག་ལྟུང་བ་ཕྱིར་བཅོས་བྱས་པས་མངོན་གྱུར་བྱེད་པ་དང་བཅས་པ་འདག་ཅིང་། བག་ཆགས་ས་བོན་དང་བཅས་པ་མི་འདག་སྟེ། གདུག་པ་རྣམས་སེལ་སྨན་འདི་ཡིན། །
ཞེས་པའི་བམ་ལྔར་གདུག་པ་ནི་ལྟུང་བ་དེ་སྦྲུལ་དང་འདྲ་བ་དེ་སེལ་བའི་སྨན་ཞེས་རྣམ་པར་གསོན་པ་སྟེ་ཀུན་ཏུ་གཅོད་པ་སེལ་བའོ། །
ཞེས་བཤད་པའི་ཕྱིར་ཞེས་དང་། ཁ་ཅིག་ལས་མྱོང་ངེས་མ་ཡིན་པའི་སྡིག་པ་དང་ངོ་བོ་གཅིག་ཏུ་གྱུར་པའི་ལྟུང་བ་རྣམས་ནི་མངོན་གྱུར་བྱེད་པ་དང་བཅས་པ་འདག་ཅིང་། ལས་མྱོང་ངེས་དང་ངོ་བོ་གཅིག་ཏུ་གྱུར་པའི་ལྟུང་བ་རྣམས་ནི་མངོན་གྱུར་པ་མགོ་གནོན་པ་ཙམ་ཡིན་གྱི། གཏན་དག་པ་ནི་མ་ཡིན་ཏེ། གཞན་དུ་ན་དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་བའི་ལྟུང་བ་སྦོམ་པོ་ཕྱིར་བཅོས་བྱས་པ་ན་དེའི་མཚམས་མེད་ཀྱང་དག་པར་ཐལ་བའི་ཕྱིར། ཞེས་གསུང་པ་ཡང་མི་འཐད་དེ་སྡིག་ལྟུང་ངོ་བོ་གཅིག་མ་ཡིན་པའི་ཕྱིར་དང་། ལུང་ལས་བཤད་པ་ལྟར་གྱི་ཕྱིར་བཅོས་བྱས་ཀྱང་ལྟུང་བ་དག་པར་མ་ངེས་ན། ལུང་ལ་ཡིད་བརྟན་མི་རུང་བར་འགྱུར་བས་སོ། །
དེས་ན་ལྟུང་བ་ནི་ཇི་ལྟར་བཤད་པ་ལྟར་གྱི་ཕྱིར་བཅོས་བྱས་ན་འདག་ལ། ལྟུང་བ་དེའི་སྟོབས་ཀྱིས་བཞག་པའི་སྡིག་པ་ནི་འདག་པར་མ་ངེས་ཏེ། དག་བྱེད་ཀྱི་རྒྱུ་དེ་ལ་མིང་རིགས་བརྗོད་པའི་སྟོབས་ཀྱིས་དག་པ། མཐར་བཙལ་བས་རྐྱེན་མ་འབྱོར་བས་དག་པ། མཚན་གྱུར་པས་དག་པ། དགྲ་བཅོམ་པ་ཐོབ་པས་དག་པ། སྟོང་ཉིད་བསྒོམས་པས་དག་པ་རྣམས་སུ་ཡོད་པའི་ཕྱིར། དེ་ལས་དང་པོ་གཉིས་དག་བྱེད་མཚན་ཉིད་པ་ཡིན་ཏེ། མིང་རིགས་བརྗོད་པས་ལྡང་ཞེས་དང་། མཐར་བཙལ་བས་རྐྱེན་མ་འབྱོར་བ། །
ཞེས་སོགས་གསུངས་པའི་ཕྱིར། མཚན་གྱུར་པས་ལྟུང་བ་དག་པར་གསུངས་པ་ནི། མངོན་གྱུར་བྱེད་ལས་ཙམ་མེད་པ་ལ་དགོངས་ནས་ལྟུང་བ་དག་ཅེས་གསུངས་པ་ཡིན་གྱི། ལྟུང་བ་དག་པ་མཚན་ཉིད་པ་མ་ཡིན་ཏེ། ཐུན་མོང་མ་ཡིན་པའི་ལྟུང་བ་བྱུང་བ་མཚན་གྱུར་པ་དེ་ཡང་མཚན་གྱུར་པ་ན་ལྟུང་བ་དེ་སོ་ན་གནས་པར་གསུངས་པའི་ཕྱིར། དགྲ་བཅོམ་པ་ཐོབ་པ་ན་ལྟུང་བ་དག་པར་གསུངས་པ་ནི། ཁ་ཅིག་དག་བྱེད་ཀྱི་རྒྱུ་ཙམ་ཡིན་ཟེར་བ་ནི་མི་རིགས་ཏེ། ལྟུང་བ་མ་དག་པར་དགྲ་བཅོམ་ཐོབ་པ་མི་སྲིད་པའི་ཕྱིར། དེས་ན་དག་པའི་ངོ་བོ་ཡིན་ནོ། །

སྟོང་ཉིད་བསྒོམས་པས་དག་པ་ནི། མདོ་སྡེ་རྒྱན་ལས། ལྟུང་དང་འབྱུང་དང་ལྡང་བ་དང་། །
ཞེས་པའི་འགྲེལ་པར་ཆོས་ཀྱི་སྡོམ་ལ་ཡང་དག་པར་ཇི་ལྟ་བ་བཞིན་སོ་སོར་རྟོག་པས་ལྟུང་བ་ཕུ་མོ་ལས་ལྡང་བར་གསུངས་པ་ལྟ་བུའོ། །
གཉིས་པ་བསྡུས་པའི་དོན་ལ། བསམ་པ་དག་པས་དང་། སྦྱོར་བ་དག་པས་ཕྱིར་བཅོས་གཉིས་ལས། དང་པོ་ནི། སྔར་བྱས་པ་ལ་འགྱོད་སེམས། ཕྱིན་ཆད་སྡོམ་སེམས། ཕྱིར་བཅོས་འདོད། ངེས་འབྱུང་གི་བསམ་པ་སྟེ་བཞི་དང་ལྡན་པའོ། །
དང་པོ་གཉིས་དགོས་ཏེ། ལུང་ལས། ཉེས་པ་མཐོང་སྡོམ་འདྲི་བར་གསུངས་པའི་ཕྱིར། ཕྱིར་བཅོས་འདོད་དགོས་ཏེ། བཞད་གད་ཀྱི་དངོས་པོས་ནི་གང་གི་ཡང་མི་འགྱུར་རོ་ཞེས་གསུངས་པའི་ཕྱིར། གཞན་ཡང་དེ་གཉིས་ངེས་པར་དགོས་ཏེ། ཊཱི་ཀར་སྡོམ་པ་མེད་ན་བཤགས་པ་ཅི་ཡང་མི་འགྱུར་ཏེ། གཞན་དུ་ན་བརྫུན་འབའ་ཞིག་ཏུ་འགྱུར་རོ་ཞེས་གསུངས་ཞིང་། ཕྱིར་བཅོས་འདོད་མེད་ན་ཕྱིར་བཅོས་ཀྱི་ཆོ་ག་མི་འཆགས་པའི་ཕྱིར། ངེས་འབྱུང་གི་བསམ་པ་དགོས་ཏེ། ངེས་པར་འབྱུང་བའི་ཚུལ་ཁྲིམས་ཀྱི་དབང་དུ་བྱས་ཏེ་ཞེས་གསུངས་པའི་ཕྱིར། གཉིས་པ་སྦྱོར་བ་དག་པས་ཕྱིར་བཅོས་པའི་ཐབས་ལ་གཉིས་ཏེ། འཆབ་ཉེས་མི་འབྱུང་བར་བྱ་བའི་ཕྱིར་མཐོལ་བས་ཕྱིར་བཅོས་པ་དང་། ཉེས་པ་དངོས་ཕྱིར་བཅོས་པའི་ཚུལ་ལོ། །
དང་པོ་ལ་དགོས་དོན་དང་བསྡུས་དོན་གཉིས། དང་པོ་ནི། འཆབ་ཉེས་མ་བྱུང་བ་རྣམས་མི་འབྱུང་བར་བྱ་བའི་ཕྱིར་དང་། བྱུང་བ་རྣམས་རྒྱུན་གཅོད་པའི་ཆེད་དུ་ཡིན་ཏེ། གཞི་འགྲེལ་ལས། བཅབས་ན་ཉེས་པ་ཆར་བཞིན་འབབ། །
མ་བཅབས་ཆར་བཞིན་དེ་མི་འབབ། །
ཅེས་སོ། །
གཉིས་པ་བསྡུས་དོན་ལ། ཡུལ་གང་ལ། རྟེན་གང་གིས། དངོས་པོ་གང་། ཆོ་ག་གང་གིས་མཐོལ་བ་དང་བཞི་ལས་དང་པོ་ནི། བསྙེན་རྫོགས་ཀྱི་སྡོམ་པ་རྣམ་པར་དག་པ་དང་ལྡན་པ། ལྟ་བ་མཐུན་པ། མཚན་མཐུན་པ། ཐ་སྙད་གསུམ་དང་ལྡན་པ། ལུས་ཐ་མལ་པར་གནས་པ། ཤེས་པ་རང་བཞིན་དུ་གནས་པ། མཚམས་ཀྱི་ནང་ན་གནས་པ་སྟེ་ཆོས་བདུན་ལྡན་ལའོ། །
གཉིས་པ་ནི། བསྙེན་རྫོགས་ཀྱི་སྡོམ་པ་གསོ་རུང་ཡན་ཆད་དང་ལྡན་པ། བསམ་པ་རང་བཞིན་དུ་གནས་པ། ལུས་ཐ་མལ་དུ་གནས་པ། གནས་ནས་ཕྱུང་བ་མ་ཡིན་པ་དེ་བཞི་ལྡན་གྱིས་སོ། །
གསུམ་པ་ནི། བསྡམ་བྱའི་ཉེས་བྱས་ལས་གཞན་པའི་ལྟུང་བ་ཡིན་པ། རང་རྒྱུད་ལ་བྱུང་བ། ངོ་བོ་དྲན་པའམ་ཡིད་གཉིས་ཟ་བ་ཡིན་པ། སྔར་བཤགས་ཟིན་མ་ཡིན་པའོ། །
བཞི་པ་ལ་སྦྱོར་དངོས་མཇུག་གསུམ་ལས། དང་པོ་ནི། མཆིལ་ལྷྭམ་གཉིས་ཕུད། ཕྱག་འཚལ་བའི་འོས་ཡིན་ན་ཕྱག་འཚལ། ཐལ་མོ་སྦྱར་བ་སོགས་བྱའོ། །
གཉིས་པ་ནི། སྔགས་ཚིག་ལན་གསུམ་གྱི་བར་དུ་བརྗོད། གསུམ་པ་ནི། མཐོང་སྡོམ་དྲི་བ་སོགས་བྱའོ། །
བསྒོ་གྱུར་དངོས་གཞིའི་ལྟུང་བ་མཐོལ་བ་ནི། མཚམས་དེར་གཏོགས་པའི་ཐམས་ཅད་ལ་མཐོལ་ལོ། །
སོར་བཤགས་ནི། གནས་དེར་འདུས་ཀྱི་དགེ་འདུན་ཐམས་ཅད་ལ་བྱ་ལ་སྔགས་ཚིག་ནི་གཅིག་གིས་ཆོག་གོ །དེ་ཉིད་ལ་འདི་དང་འོག་མ་དང་བཅས་ཏེ། ཞེས་པའི་སྐབས་སུ་བསྙེན་པར་མ་རྫོགས་པའི་མཐོལ་བཤགས་བསྟན་པས། འདི་ལ་གཉིས་ལས་དང་པོ་དགོས་དོན་ནི། ལྟུང་བ་དག་པ་དང་། ཚུལ་ཁྲིམས་བསྲུངས་པའི་ཕན་ཡོན་བཅུ་ཐོབ་པའོ། །
བསྡུས་དོན་ལ་བཞི་ལས་ཡུལ་གང་ལ་མཐོལ་བ་ནི། བསྙེན་རྫོགས་ཀྱི་སྡོམ་པ་རྣམ་པར་དག་པ་ལ་སོགས་པའི་ཆོས་བདུན་ཀྱི་སྟེང་དུ། ཁ་ན་མ་ཐོ་བ་མི་མཐུན་པ་དང་ལྡན་པའི་ཡུལ་ལའོ། །
རྟེན་གང་གིས་མཐོལ་བ་ནི། རབ་ཏུ་བྱུང་ཞིང་བསྙེན་པར་མ་རྫོགས་པའི་སྡོམ་པ་གསུམ་པོ་གསོ་རུང་ཡན་ཆད་དང་ལྡན་པ། བསམ་པ་རང་བཞིན་དང་། ལུས་ཐ་མལ་དུ་གནས་པ། དགེ་ཚུལ་བསྙིལ་བ་མ་ཡིན་པས་སོ། །

དངོས་པོ་གང་མཐོལ་ན། ཕམ་འདྲའི་ཉེས་བྱས་ལས་གཞན་རང་གི་རྒྱུད་ལ་འབྲེལ་བར་འབྱུང་བ། ངོ་བོ་དྲན་ནམ་ཡིད་གཉིས་ཟ་བ། སྔར་མཐོལ་མ་ཟིན་པའོ། །
ཆོ་ག་གང་གིས་མཐོལ་བ་ནི་སྔ་མ་བཞིན་ནོ། །
གཞན་ལ་ནི་དེ་དང་བཅས་པའི་བཤགས་པས་སོ། །
ཞེས་པའི་སྐབས་སུ་དགེ་སློང་གི་ལྟུང་བ་དངོས་དང་། འཆབ་ཉེས་ཕྱིར་བཅོས་པའི་ཐབས་གཉིས་བསྟན་པ་ལ། འཆབ་ཉེས་ཕྱིར་བཅོས་པའི་ཚུལ་ལ། འཆབ་པ་མི་འབྱུང་བར་བྱ་བའི་ཕྱིར་མཐལ་བ་དང་། འཆབ་ཉེས་དངོས་ཕྱིར་བཅོས་པའི་ཐབས་གཉིས་ལས། དང་པོ་ལ་གཉིས་ལས་དགོས་དོན་ནི་འཆབ་ཉེས་མི་འབྱུང་བར་བྱ་བའི་ཕྱིར་དང་། བཅབས་ཉེས་དངོས་ཕྱིར་བཅོས་པའི་ཐབས་སྣོད་རུང་དུ་སྒྲུབ་པའི་ཆེད་ཡིན་ནོ། །
བསྡུས་དོན་ལ་ཡང་བཞི་ལས། གང་ལ་མཐོལ་བའི་ཡུལ་ནི། བསྙེན་རྫོགས་ཀྱི་སྡོམ་པ་གསོ་རུང་ཡན་ཆད་ཆོས་བདུན་ལྡན་གྱི་ཡུལ་ལའོ། །
རྟེན་གང་གིས་མཐོལ་བ་ནི། བསྙེན་རྫོགས་ཀྱི་སྡོམ་པ་རྣམ་པར་དག་པ་དང་ལྡན་པ། བསམ་པ་རང་བཞིན་དང་། ལུས་ཐ་མལ་དུ་གནས་པ། གནས་དབྱུང་མ་ཡིན་པ་དེས་སོ། །
གང་མཐོལ་བའི་དངོས་པོ་ནི། བསྡམ་བྱའི་ཉེས་བྱས་ལས་གཞན་ཡིན་པ། རང་རྒྱུད་ལ་བྱུང་བ། དྲན་ནམ་ཡིད་གཉིས་ཟ་བ། སྔར་མཐོལ་མ་ཟིན་པའོ། །
ཆོ་ག་གང་གིས་མཐོལ་བ་ནི་སྔར་བཞིན་ནོ། །
གཉིས་པ་བཅབས་ཉེས་དངོས་ཕྱིར་བཅོས་པའི་ཚུལ་ལ་གཉིས་ལས། དགོས་དོན་ནི་བཅབས་ཉེས་དག་པ་དང་། ལྟུང་བ་དངོས་ཕྱིར་བཅོས་པའི་སྣོད་རུང་དུ་བསྒྲུབ་པའི་ཆེད་ཡིན་ནོ། །
བསྡུས་དོན་ལ་བཞི། ཡུལ་གང་ལ་བཤགས་པ་ནི། བསྙེན་རྫོགས་ཀྱི་སྡོམ་པ་རྣམ་པར་དག་པ་ལ་སོགས་པའི་ཆོས་བདུན་ལྡན་གྱི་སྟེང་དུ་ལྟུང་བ་ནང་རིགས་མི་མཐུན་པའི་ཡུལ་ལ་བཤགས་དགོས་ཏེ་ཁ་ན་མ་ཐོ་བ་མི་མཐུན་པའོ། །
སྡེ་ཚན་ལས་ཞེས་འབྱུང་བའི་ཕྱིར། རྟེན་གང་གིས་བཤགས་ན། བསྙེན་རྫོགས་གསོ་རུང་སོགས་ཆོས་བདུན་དང་ལྡན་པ། དེའི་སྟེང་དུ་གནས་ནས་ཕྱུང་བ་མ་ཡིན་པ་དགོས་ཏེ། གནས་དབྱུང་བྱས་པའི་བཤགས་ཡུལ་མེད་པའི་ཕྱིར། ངོ་བོ་གང་བཤགས་ན་བསྡམ་བྱའི་ཉེས་བྱས་དང་། ཕམ་ལྷག་བཅབས་པའི་ཉེས་པ་ལས་གཞན་ཡིན་པ། ངོ་བོ་དྲན་རྣམ་ཡིད་གཉིས་ཟ་བ། བཤགས་ཟིན་མ་ཡིན་པ་དེ་བསྡམ་བྱའི་ཉེས་བྱས་བཅབས་པའི་ཉེས་པ་ནི་བསྡམས་པས་འདག ཕམ་པ་བཅབས་པའི་ཉེས་པ་ཕྱིར་བཅོས་སུ་མེད། ལྷག་མའི་བཅབས་ཉེས་འདག་པ་ལ་སྤོ་བ་སྤྱད་དགོས་པའི་ཕྱིར། ཆོ་ག་གང་གིས་བཤགས་པ་ནི། སྦྱོར་དངོས་མཇུག་གསུམ་ནི་སྔ་མ་བཞིན་ནོ། །
མི་འདྲ་བའི་ཁྱད་པར་ནི། ལྟུང་བ་དངོས་དེ་ལ་གཅིག་བྱུང་བ། གཉིས་བྱུང་བ། ཚད་མེད་བྱུང་བ་ཞེས་དང་། བཅབས་པ་དེ་ལ་ཡང་ཞག་གཅིག་བཅབས་པ། གཉིས་བཅབས་པ། གསུམ་ནས་གྲངས་ཤེས་པའི་བར་བཅབས་པ། དཔག་ཏུ་མེད་པ་བཅབས་སོ་ཞེས་བཤགས་སོ། །
ལྟུང་བ་གཅིག་ཕྱིར་བཅོས་བྱེད་པའི་ཚེ། ལྟུང་བ་དེ་བྱུང་ནས་ཞག་གཅིག་ལོན་ན་ཞག་གཅིག་བཅབས་ཞེས་པ་དང་། ཟླ་བ་ཕྱེད་ལོན་ན་ཟླ་བ་ཕྱེད་བཅབས་ཞེས་དང་། གྲངས་མི་ཤེས་པའི་བར་དུ་བཅབས་ན་དཔག་ཏུ་མེད་པ་བཅབས་སོ་ཞེས་སོ། དེ་བཞིན་དུ་གཉིས་བྱུང་བ་དང་། ཚད་མེད་པ་བྱུང་བ་དང་། དཔག་ཏུ་མེད་པ་བྱུང་བ་ལ་ཡང་དེ་བཞིན་དུ་ཤེས་པར་བྱ་སྟེ། བཤགས་པས་འདག་པ་བཅུ་དྲུག་གོ །ཁ་ཅིག་ལྟུང་བ་གཅིག་བྱུང་ན་ལྟུང་བ་བྱུང་ཞེས་པ་དང་། གཉིས་བྱུང་ན་ལྟུང་བ་དག་བྱུང་ཞེས་པ་དང་། གསུམ་བྱུང་ན་ལྟུང་བ་མང་པོ་བྱུང་ཞེས་པ་དང་། བཞི་ནས་གྲངས་ཤེས་པའི་བར་དུ་བྱུང་ན་ཚད་མེད་པ་བྱུང་ཞེས་པ་དང་། གྲངས་མི་ཤེས་པ་བྱུང་ན་ལྟུང་བ་དཔག་ཏུ་མེད་པ་བྱུང་ཞེས་བརྗོད་པར་བྱ་ཞེས་གསུང་པ་མི་འཐད་དེ། མང་པོ་ལ་ཚད་ཤིན་ཏུ་མང་པོ་ཞེས་གསུངས་ཀྱི། ཚད་ཤིན་ཏུ་མང་པོ་ལས་ལོགས་སུ་མང་པོ་ཞེས་མ་གསུངས་པའི་ཕྱིར། གཉིས་པ་ལྟུང་བ་དངོས་ཀྱི་ཕྱིར་བཅོས་ལ་གཉིས་ལས། དགོས་དོན་ནི། ལྟུང་བ་དག་པར་བྱ་བའི་ཕྱིར་དུའོ། །

བསྡུས་དོན་ལ་བཞི་ལས། ཡུལ་ནི་བསྙེན་པར་རྫོགས་པའི་སྡོམ་པ་རྣམ་དག་ལ་སོགས་པ་ཆོས་བདུན་ལྡན་གྱི་སྟེང་དུ་ལྟུང་བ་མི་མཐུན་པ་ལའོ། །
དེ་ཡང་མཚམས་ནང་དུ་བཤགས་ན་ཕམ་པར་གཏོགས་པའི་སྦོམ་པོ་ལྕི་བ་ནི་དགེ་སློང་དྲུག་ཡན་ཆད། ཡང་བ་ནི་བཞི་ཡན་ཆད་གུད་དུ་མ་ཆད་པ་དང་། ལྷག་མར་གཏོགས་པའི་སྦོམ་པོ་ལྕི་བ་ནི་དགེ་སློང་ལྔ་ཡན་ཆད་གུད་དུ་མ་ཆད་པ་དེའི་ཡུལ་ལ་བཤགས། མཚམས་ཀྱི་ཕྱི་རོལ་དུ་བཞི་དང་ལྔ་དང་དྲུག་གུད་བཅད་པའི་ཡུལ་ཉིད་ལ་བཤགས་ཀྱང་རུང་ངོ་། །
དེ་ལས་གཞན་པའི་བཤགས་བྱའི་ལྟུང་བ་ཐམས་ཅད་དགེ་སློང་གཅིག་གིས་མདུན་དུ་བཤགས་པས་ཀྱང་འདག་གོ །རྟེན་ནི་བསྙེན་རྫོགས་ཀྱི་སྡོམ་པ་གསོ་རུང་ཡན་ཆད་དང་ལྡན་པ། བསམ་པ་རང་བཞིན་དུ་གནས་པ། ལུས་ཐ་མལ་དུ་གནས་པ། གནས་དབྱུང་མ་ཡིན་པའོ། །
དངོས་པོ་ནི་སྦོམ་པོ་ལྕི་ཡང་། སྤང་བའི་ལྟུང་བྱེད། ལྟུང་བྱེད་འབའ་ཞིག་པ། སོར་བཤགས། ལྷག་མ་བཅབས་ཉེས་ལས་གཞན་པའི་ཉེས་པ་སོགས་གང་རུང་ཡིན་པ། ངོ་བོ་ཤེས་སམ་དྲན་པར་ནུས་པ། བཤགས་ཟིན་མ་ཡིན་པའོ། །
ཆོ་ག་ནི་སྦྱོར་དངོས་མཇུག་གསུམ་ལས། དང་པོ་ནི་སྤང་པའི་ལྟུང་བ་ཕྱིར་བཅོས་པའི་ཚེ་ཞག་གཅིག་སྤང་བྲལ་སྔོན་དུ་གཏང་བ་དང་། ཡུལ་འོས་པ་ལ་ཕྱག་འཚལ། ཙོག་བུར་འདུག ཐལ་མོ་སྦྱར་བ་སོགས་དང་། དངོས་གཞི་སྔགས་ཚིག་ལན་གསུམ་དུ་བརྗོད་པ་སོགས་བྱའོ། །
གང་ཟག་ཁྱད་པར་ཅན་ལྔ་པོ་དེའི་ལྷག་མ་ཡང་གཅིག་གི་མདུན་དུ་བཤགས་པས་འདག དེའི་སྤང་ལྟུང་ཡང་ཞག་གཅིག་གི་སྤང་བྲལ་སྔོན་དུ་གཏང་མི་དགོས་ཤིང་། སྦོམ་པོ་ལྕི་ཡང་རྣམས་ཀྱང་གཅིག་གི་མདུན་དུ་བཤགས་པས་འདག སྔགས་ཚིག་ཀྱང་ལྟུང་བ་གཅིག་བྱུང་ངོ་ཞེས་དང་། གཉིས་བྱུང་ན་གཉིས་བྱུང་ངོ་ཞེས་དང་། གསུམ་ནས་གྲངས་ཤེས་པའི་བར་བྱུང་ན་ཚད་མེད་པ་བྱུང་ངོ་ཞེས་བརྗོད་པར་བྱའོ། །
དགེ་འདུན་ལྷག་མ་ལ་ནི་དུས་འདི་སྲིད་ཅིག་བཅབས་པ་དང་། མ་བཅབས་པ་གཅིག་ཤེས་པས་ལྷག་མ་དངོས་དང་། བཅབས་ཉེས་ཕྱིར་བཅོས་པའི་ཚུལ་བསྟན་པས། འདི་ལ་གསུམ་སྟེ། ལྷག་མའི་བཅབས་ཉེས་ཕྱིར་བཅོས་པའི་ཚུལ་དང་། འཆབ་ཉེས་མི་འབྱུང་བར་བྱ་བའི་ཕྱིར་མཐོལ་བ། ཉེས་པ་དངོས་ཕྱིར་བཅོས་པའི་ཚུལ་ལོ། །
གཉིས་པ་ནི། མཐོལ་བའི་རྣམ་གཞག་སྤྱིར་བསྟན་པ་ཤེས་པར་བྱའོ། །
ལྷག་མའི་བཅབས་ཉེས་ཕྱིར་བཅོས་པའི་ཚུལ་ལ་གཉིས་ལས་དགོས་དོན་ནི། བཅབས་ཉེས་དག་པས་ཚུལ་ཁྲིམས་བསྲུངས་བའི་ཕན་ཡོན་བཅུ་ཐོབ་པར་འགྱུར་བའོ། །
བསྡུས་དོན་ལ། སྤོ་བ་ནོད་པའི་ཚུལ་དང་། སྤྱད་པའི་ཚུལ་གཉིས། དང་པོ་ལ་དྲུག་ལས། ཡུལ་གང་ལས་ནོད་པ་ནི། དགེ་སློང་བཞི་ཡན་ཆད་གྲངས་ཚང་བ། ཁ་སྐོང་བར་འོས་པ། མི་མཐུན་པ་གཉིས་དང་བྲལ་བ། ཆོ་ག་ཤེས་པ་དང་ལྡན་པའི་ཆོས་བཞི་ཚང་བ་ལའོ། །
རྟེན་ནི། ཕམ་པ་མ་བྱུང་བའི་བསྙེན་རྫོགས་ཀྱི་སྡོམ་པ་དང་ལྡན་པ། གཞན་ཕྱོགས་སུ་མ་སོང་བ། མཚན་མཐུན་པ། ཐ་སྙད་གསུམ་དང་ལྡན་པ། བསམ་པ་རང་བཞིན་དུ་གནས་པ། ལུས་ཐ་མལ་དུ་གནས་པ། མཚམས་ནང་དུ་གནས་པ་ཚོགས་ལོངས་མིན་པ། སྤོ་བ་མནོས་ཤིང་ཆགས་ལ་མ་ཞིག་པ་དང་ལྡན་པ་མ་ཡིན་པ། གནས་དབྱུང་མ་ཡིན་པ་སྟེ། ཆོས་བཅུ་ལྡན་དེས་སོ། །
ཁ་ཅིག་ཕམ་པའི་སྡོམ་པ་གསོ་རུང་དང་ལྡན་པ་ཞེས་གསུང་པ་མི་འཐད་དེ། ལྷག་མ་འཆབ་བཅས་རྒྱུད་ལྡན་གྱི་ཕམ་པ་འཆབ་མེད་བྱུང་བའི་གང་ཟག་དེ་ལ་དང་པོ་ནས་བསླབ་པ་སྦྱིན་པར་བྱའི། སྤོ་བ་སྦྱིན་དགོས་པ་མ་ཡིན་པའི་ཕྱིར། ཁ་ཅིག་གང་ཟག་ཁྱད་པར་ཅན་མ་ཡིན་པ་ཞེས་པའང་མི་རིགས་ཏེ། གང་ཟག་ཁྱད་པར་ཅན་དེས་སྤོ་བ་སྤྱད་མི་དགོས་པར་བསྟན་པ་ཡིན་གྱི། སྤྱོད་དུ་མི་རུང་བ་བསྟན་པ་མིན་པའི་ཕྱིར། ལྟུང་བ་གང་གི་དོན་དུ་ནོད་པ་ནི། ལྷག་མ་བཅབས་པའི་ཉེས་པ་ཡིན་པ། རང་རྒྱུད་ལ་བྱུང་བ། ངོ་ཤེས་ཤིང་དྲན་པར་ནུས་པ། བཤགས་ཟིན་མ་ཡིན་པ་དེའི་དོན་དུ་ནོད་པའོ། །

ཡུན་ཇི་སྲིད་ནོད་པ་ནི། ལྷག་མ་ཡུན་ཇི་སྲིད་དུ་སྤྱད་པ་དེ་སྲིད་དུ་ནོད་པར་བྱའོ། །
ཆོ་ག་གང་གིས་ནོད་པའི་ཚུལ་ལ་སྦྱོར་དངོས་མཇུག་གསུམ་རིམ་པ་ལྟར། དགེ་འདུན་སྡུད་པ་སོགས་དང་། གསོལ་བཞིའི་ལས་བྱ་བ་དང་། མཇུག་སྡུད་བརྗོད་པ་སོགས་སོ། །
སྒྲ་བཤད་ནི། རང་བཞིན་དུ་གནས་པའི་ས་ནས་གཞན་དུ་སྤོ་བར་བྱེད་པ་ན་སྤོ་བ་ཞེས་བྱའོ། །
གཉིས་པ་སྤོ་བ་སྤྱོད་པའི་ཚུལ་ལ་དྲུག་སྟེ། ཡུལ་གང་ལ། གནས་གང་དུ། རྟེན་གང་གིས། ལྟུང་བ་གང་གི་དོན་དུ། ཡུན་ཇི་སྲིད་ཅིག ཇི་ལྟར་སྤྱོད་པའི་ཚུལ་ལོ། །
དང་པོ་ནི། བསྙེན་རྫོགས་ཀྱི་སྡོམ་པ་རྣམ་དག་དང་ལྡན་པ། ལྟ་བ་མཐུན་པ། མཚན་མཐུན་པ། ཐ་སྙད་གསུམ་དང་ལྡན་པ། བསམ་པ་རང་བཞིན་དུ་གནས་པ། ལུས་ཐ་མལ་དུ་གནས་པ། མཚམས་ཀྱི་ནང་ན་གནས་པ་བཞི་ཡན་ཆད་ཀྱི་དགེ་སློང་གི་དགེ་འདུན་དུ་ལོངས་པ། མང་པོའི་ནང་ནས་གུད་དུ་བཅད་པ་མ་ཡིན་པ་དེའི་ཡུལ་ལ་སྤྱོད་པར་བྱའོ། །
གནས་གང་དུ་སྤྱོད་པ་ནི་གནས་བརྟན་དང་བཅས་སོ་སོ་ཐར་པའི་མདོ་འདོན་ནུས་པ་དང་བཅས། ཕྱིར་བཅོས་བྱེད་པའི་ཟླ་བོ་མིང་མཐུན་པ་གསུམ་དུ་མ་ལོངས་པ་ཡིན་པ། སྤོ་བ་མནོས་པའི་གནས་གང་ཡིན་པ་དེར་རོ། །
རྟེན་ནི་སྤོ་བ་མནོས་པ་ལ་མ་ཞིག་པའི་རྟེན་དེས་སོ། །
ལྟུང་བ་གང་གི་དོན་དུ་སྤྱོད་ན། ལྷག་མ་བཅབས་པའི་ཉེས་པ་འདག་པའི་ཕྱིར་དུའོ། །
ཡུན་ཇི་སྲིད་དུ་སྤྱོད་ན། ལྷག་མ་ཇི་ཙམ་བཅབས་པ་དེ་ཙམ་ཞིག་སྤྱོད་དོ། །
ཚུལ་ཇི་ལྟར་སྤྱོད་ན། ཁྱད་པར་ཅན་གྱི་སྤྱོད་པ་སྤོང་བ་དང་། དམན་སྤྱོད་དང་དུ་ལེན་པ་དང་། སྤོ་བའི་འདས་པ་དང་འབྱུང་འགྱུར་བརྗོད་པ་དང་། འཐབ་ཀྲོལ་ཅན་གྱི་རྐྱེན་དབང་གིས་བཏང་ཞིང་བྲལ་ན་ཡང་བླང་བའི་ཚུལ་དུ་བསླབ་པར་བྱའོ། །
ཁྱད་པར་ཅན་གྱི་སྤྱོད་པ་ལ་རང་བཞིན་དུ་གནས་པའི་ཡུལ་ལ། གུས་པའི་སྤྱོད་པ་སྤོང་བ་དང་། ལྷག་པའི་སྤྱོད་པ་དང་། བླ་མའི་གནས་སྤོང་བ་སོགས་པ་ལ་བསླབ་པར་བྱའོ། །
གཉིས་པ་ལྷག་མ་དངོས་ཀྱི་ཕྱིར་བཅོས་དབྱུང་བར་བྱ་བ་ལ་གཉིས་ལས། དགོས་དོན་ནི། ལྷག་མ་དངོས་འདག་པ་དང་། དམན་པའི་གནས་ནས་འདོན་པའི་དོན་དུ་ཡིན་ནོ། །
བསྡུས་དོན་ལ་བཞི་ལས། ཡུལ་གང་ལ་བྱ་བ་ནི། བསྙེན་རྫོགས་སྡོམ་པ་གསོ་རུང་ཡན་ཆད་དང་ལྡན་པ། ཤེས་པ་རང་བཞིན་དུ་གནས་པ། ལུས་ཐ་མལ་དུ་གནས་པ། ཆོས་མ་ཡིན་པའི་ཕྱོགས་སུ་མ་སོང་བ། གནས་ནས་མ་ཕྱུང་བ། མཚན་མཐུན་པ། ཚོགས་ལོངས་མ་ཡིན་པ། གསོལ་བ་ལན་གསུམ་དུ་འདེབས་པ་ཡིན་པ། མགུ་བ་གསུམ་ལས་གང་རུང་སྤྱོད་ཟིན་པ་ཡིན་པ་དེ་ལའོ། །
དགེ་སློང་མའི་དབྱུང་བ་ལ་ནི་མཚན་མཐུན་པ་ཡན་ལག་དུ་མི་དགོས་ཏེ། ཕ་མ་གཉིས་ཀའི་དགེ་འདུན་གྱིས་དབྱུང་བ་བྱེད་དགོས་པའི་ཕྱིར། རྟེན་གང་གིས་བྱ་ན། དགེ་སློང་ཉི་ཤུའམ་བཞི་བཅུ་ཡན་ཆད་གྲངས་ཚང་བ། ཁ་སྐོང་བར་འོས་པ། མི་མཐུན་པ་གཉིས་དང་བྲལ་བ། ལས་ཀྱི་ཆོ་ག་ཤེས་པ་དེས་སོ། །
ལྟུང་བ་གང་གི་དོན་དུ་བྱ་ན། ལྷག་མ་ཡིན་པ། ངོ་བོ་དྲན་ནམ་ཡིད་གཉིས་ཟ་བ། རང་རྒྱུད་ལ་འབྲེལ་པར་འབྱུང་བ། ལྷག་མའི་བཅབས་ཉེས་དང་མི་ལྡན་པ་དེའི་དོན་དུའོ། །
ཆོ་ག་སྦྱོར་དངོས་རྗེས་གསུམ་ལས། དང་པོ་སྔར་དང་འདྲ། དངོས་གཞིའི་སྐབས་སུ་གསོལ་བ་དང་བཞིའི་ལས་བྱ་བ་དང་། གསོལ་བ་དང་བརྗོད་པ་དང་པོའི་བར་དུ་སྨད་པར་བྱ། བརྗོད་པ་གསུམ་པ་བྱས་མ་ཐག་ཏུ་ཟེངས་བསྟོད་པར་བྱའོ། །
མཇུག་ནི། མཇུག་སྡུད་བྱ་བའོ། །
ལྷུང་བཟེད་ཁ་དབུབ་དང་སྲང་བ་གཉིས་ལས། དང་པོ་ལ། དགོས་དོན་ནི། ཉེས་སྤྱོད་ལ་མ་ཞུགས་པ་མི་འཇུག་པའི་ཕྱིར་དང་། ཞུགས་ཟིན་བཟློག་པའི་ཕྱིར་དུའོ། །

བསྡུས་དོན་ལ་བཞི་ལས། ཡུལ་གང་ལ་བྱ་བ་ནི། ཁྱིམ་པ་ཡིན་པ། ཤེས་པ་རང་བཞིན་དུ་གནས་པ། ལུས་ཐ་མལ་དུ་གནས་པ། རབ་ཏུ་བྱུང་བ་ལ་སྤྱོ་བ་དང་གཤེ་བ་དང་། སྐུར་བ་འདེབས་པར་བྱེད་པ་ཡིན་པ། རང་ཕྱོགས་དང་མཐུན་པ། ཚོགས་ལོངས་མ་ཡིན་པ། སྔར་ལྷུང་བཟེད་ཁ་དབུབ་བྱས་པ་དང་མ་འབྲེལ་བ་ཡིན་པ་དེ་ལའོ། །
རྟེན་གང་གིས་བྱ་ན། གྲངས་ཚང་བ། ཁ་སྐོང་བར་འོས་པ། མི་མཐུན་པ་གཉིས་དང་བྲལ་བ། ལས་བྱེད་པའི་ཆོ་ག་ཤེས་པ་སྟེ་མཚན་ཉིད་བཞི་ལྡན་གྱིས་སོ། །
ཆོ་ག་གང་གིས་བྱ་བ་སྦྱོར་དངོས་མཇུག་གསུམ་ལས། དང་པོ་ནི་དགེ་འདུན་བསྡུ་བ་དང་། སྟན་བཤམ་པ་སོགས་བྱ། གཉིས་པ་ནི་གསོལ་བ་འབའ་ཞིག་པའི་ལས་ཀྱིས་བྱའོ། །
མཇུག་ནི། དེ་ལྟར་བྱས་པ་དེ་གཞན་ལ་ཡང་གོ་བར་བྱའོ། །
བསླབ་བྱ་ནི། ཁྱིམ་དེར་མི་འགྲོ་བ་ལ་སོགས་པའོ། །
ལྷུང་བཟེད་ཁ་སྲང་བ་ལ་གཉིས་ཏེ། དང་པོ་དགོས་དོན་ནི། རབ་ཏུ་བྱུང་བ་རྣམས་འཚོ་བས་མི་ཕོངས་པར་བྱ་བའི་ཕྱིར་དང་། ཁྱིམ་པ་དེ་ཡང་བསོད་ནམས་འཕེལ་བར་བྱ་བའི་དོན་དུ་ཡིན་ནོ། །
བསྡུས་དོན་ལ་གསུམ་ལས། ཡུལ་ནི་ལྷུང་བཟེད་ཁ་བུབ་བྱས་པ་དང་འབྲེལ་བ་ཡིན་པ། གང་ལ་མི་རིགས་པ་བསྒྲུབ་པའི་ཡུལ་ལ་བཟོད་པར་གསོལ་ཟིན་ཅིང་། དགེ་འདུན་ལ་ཡང་བཟོད་པའི་ཕྱིར་གསོལ་བ་ལན་གསུམ་འདེབས་པ་དེ་ལའོ། །
རྟེན་ནི། སྔར་གྱི་སྟེང་དུ་ལྷུང་བཟེད་ཁ་འབུབ་བྱེད་པ་པོའི་དགེ་འདུན་ནམ། དེས་སྐོས་པའི་དགེ་སློང་ངོ་། །
ཆོ་ག་སྦྱོར་དངོས་མཇུག་གསུམ་ལས། དང་པོ་གཉིས་སྔར་བཞིན་མཇུག་ཁས་བླངས་པ་དགེ་འདུན་གཞན་ལ་གོ་བར་བྱའོ། །
བཅབས་པའི་སེམས་མ་སྐྱེས་ན་མཐའ་ལས་ལྡང་ཞེས་པའི་སྐབས་སུ། བསླབ་པ་སྦྱིན་པའི་རང་བཞིན། སྦྱིན་པའི་ཚུལ། སྤྱོད་པའི་ཚུལ་དང་གསུམ་ལས། དང་པོ་ལ། མདོ་སྡེ་པ་ལྟར་ན་འཆབ་སེམས་མ་གཏོགས་པའི་ཕམ་པའི་ཡན་ལག་ཀུན་ཚང་གིས་བསྐྱེད་པའི་ཕམ་པར་གཏོགས་པའི་སྦོམ་པོ་ལྕི་བ་འདག་པའི་ཕྱིར་དུ་ཁྱད་པར་ཅན་གྱི་སྤྱོད་པ་སྤོང་དམན་སྤྱོད་དང་དུ་ལེན་པའི་བར་མ་དགེ་བའི་རང་བཞིན་སྦྱིན་པ་ཉིད་དོ་ཞེས་འདོད། སྔ་རབས་པ་རྣམས་ནི། ཕམ་པ་བྱུང་བའི་ཚེ་སྡོམ་པ་གཏོང་བས་ཡང་སྡོམ་པ་བླངས་ལ་སྔར་གྱི་སྡོམ་པ་གཏོང་བྱེད་ཀྱི་ཕམ་པ་འདག་ཕྱིར་དུ་ཁྱད་པར་ཅན་གྱི་སྤྱོད་པ་སྤོང་། དམན་སྤྱོད་དང་དུ་ལེན་པའི་བར་མ་དགེ་བའི་རང་བཞིན་སྦྱིན་པར་བྱའོ་ཞེས་བཞེད། བྱེ་བྲག་ཏུ་སྨྲ་བའི་ལུགས་ལ་ཕམ་པ་འཆབ་བཅས་དང་། འཆབ་མེད་གང་བྱུང་ཡང་སྡོམ་པ་མི་གཏོང་ལ། འཆབ་བཅས་བྱུང་ན་ཕྱིར་བཅོས་སུ་མེད་ཅིང་ཕམ་པ་འཆབ་མེད་བྱུང་བ་ལ་ཁྱད་པར་ཅན་གྱི་སྤྱོད་པ་སྤོང་། དམན་སྤྱོད་དང་དུ་ལེན་པའི་བར་མ་དགེ་བའི་རང་བཞིན་སྦྱིན་པར་བྱའོ། །
སྦྱིན་པའི་ཚུལ་ལ་དྲུག་ལས། ཡུལ་ནི་བསྙེན་པར་རྫོགས་པའི་སྡོམ་པ་གསོ་རུང་ཡན་ཆད་དང་ལྡན་པ། ལྟ་བ་མཐུན་པ། མཚན་མཐུན་པ། ཐ་སྙད་གསུམ་དང་ལྡན་པ། བསམ་པ་རང་བཞིན་དུ་གནས་པ། ལུས་ཐ་མལ་དུ་གནས་པ། མཚམས་ནང་ན་གནས་པ། ཚོགས་ལོངས་མ་ཡིན་པ། གནས་དབྱུང་མ་ཡིན་པ། ལྟུང་བ་དེ་དག་ཕྱིར་བསླབ་པ་དེ་བྱིན་པ་དང་མ་འབྲེལ་བ་སྟེ་བཅུ་ལྡན་དེ་ལའོ། །
རྟེན་ནི། གྲངས་ཚང་བ། ཁ་སྐོང་བར་འོས་པ། མི་མཐུན་པ་གཉིས་དང་བྲལ་བ། ལས་ཀྱི་ཆོ་ག་ཤེས་པ་སྟེ་བཞི་ལྡན་དེས་སོ། །
ལྟུང་བ་གང་གི་དོན་དུ་བྱ་བ་ནི། ཕམ་པ་འཆབ་མེད་དམ་ཕམ་འདྲའི་ཉེས་བྱས་འཆབ་མེད་གང་རུང་ཡིན་པ། བདག་རྒྱུད་ལ་འབྲེལ་བར་འབྱུང་བ། ངོ་བོ་དྲན་ནམ་ཡིད་གཉིས་ཟ་བ་དེའི་དོན་དུའོ། །
ཡུན་ནི་ཇི་སྲིད་འཚོའི་བར་དུ་སྦྱིན་ནོ། །

ཆོ་ག་ནི་སྦྱོར་དངོས་མཇུག་གསུམ་གྱི། དང་པོ་ནི། གཎྜི་བརྡུང་། སྟན་བཤམ་པར་བྱ་བ་དང་། གསོལ་བ་ལན་གསུམ་གྱི་བར་དུ་འདེབས། དངོས་གཞི་ནི་གསོལ་བ་དང་བཞིའི་ལས་བྱའོ། །
མཇུག་ནི། མཇུག་སྡུད་བརྗོད་པ་དང་། ཁྱད་པར་ཅན་གྱི་སྤྱོད་པ་སྤང་བ་སོགས་ཀྱི་བསླབ་བྱ་བརྗོད་པར་བྱའོ། །
གསུམ་པ་ནི། ཁྱད་པར་ཅན་གྱི་སྤྱོད་པ་སྤོང་བ་སོགས་སོ། །
ས་གཞན་ན་གནས་པའི་སྤྱིའི་དོན་ལ་དྲུག་སྟེ། དབྱེ་བ། བསྡུ་བ། མཚན་ཉིད། བསླབ་བྱ། སྒྲ་བཤད་པ། གྲོལ་རྒྱུའོ། །
དང་པོ་ལ་དབྱེ་གཞི་དང་། དབྱེ་ངོ་གཉིས། དང་པོ་ནི། ལུང་ལས་གསུངས་པའི་ས་གཞན་ན་གནས་པ་ཙམ་མོ། །
གཉིས་པ་ལ་རགས་པའི་དབྱེ་བ་དང་། ཞིབ་ཏུ་དབྱེ་བ་གཉིས། དང་པོ་ལ་སྤོ་སྤྱོད་གསུམ། མགུ་སྤྱོད་གསུམ། སྤོ་ལྡན་གསུམ། མགུ་ལྡན་གསུམ། བསྡིག་པ་སོགས་བཞི། གནས་དབྱུང་བདུན། བསླབ་པ་སྦྱིན་པ། ངོ་བོ་ཉིད་འཚོལ་བ་དང་མཐུན་པར་སྦྱིན་པ་སྟེ་ཉི་ཤུ་རྩ་ལྔའོ། །
ཁ་ཅིག་དགེ་ཚུལ་བསྙིལ་བ་དང་རྩ་དྲུག་ཏུ་འདོད་དོ། །
ཞིབ་ཏུ་དབྱེ་བ་ལ་ཁ་ཅིག་སྤོ་སྤྱོད་གསུམ། མགུ་སྤྱོད་གསུམ། སྤོ་བ་སྤྱད་ན་མགུ་བ་སྤྱོད་པ། གཞི་མགུ་སྤྱོད་པ། ཡང་མགུ་སྤྱོད་པ་གསུམ། གཞི་སྤོ་སྤྱད་ནས་མགུ་བ་སྤྱོད་པ་སོགས་གསུམ། གླེང་བྱེད་དེས་བསམ་པར་འོས་པ་རྣམས་བསམ། བརྟག་པར་འོས་པ་རྣམས་བརྟག ཡང་སྤོ་སྤྱོད་ནས་མགུ་བ་སྤྱོད་པ་སོགས་གསུམ། སྤོ་ལྡན་གསུམ། མགུ་ལྡན་གསུམ། སྤོ་བ་སྤྱད་པའི་གཞི་ལས་མགུ་ལྡན་གཞི་ལྡན་ཡང་ལྡན་གསུམ། གཞི་སྤོ་སྤྱད་པའི་གཞི་ལས། མགུ་ལྡན་གཞི་ལྡན་ཡང་ལྡན་གསུམ། ཡང་སྤོ་སྤྱད་པའི་གཞི་ལས། མགུ་ལྡན་གཞི་ལྡན་ཡང་ལྡན་གསུམ་སྟེ་བསྡོམས་པས་སུམ་ཅུ། དེའི་སྟེང་དུ་བསྡིག་པ་སོགས་བཞི། གནས་དབྱུང་བདུན། བསླབ་སྦྱིན། ངོ་བོ་ཉིད་འཚོལ་བ་དང་མཐུན་པར་སྦྱིན་པ་སྟེ་བཞི་བཅུ་ཞེ་གསུམ་མོ་ཞེས་གསུངས་པ་མི་འཐད་དེ། སྤོ་བ་སྤྱོད་པའི་གཞི་ལ་མགུ་བ་སྤྱོད་པ་སོགས་གསུམ། གཞི་སྤོ་སྤྱོད་པའི་གཞི་ལས་མགུ་སྤྱོད་སོགས་གསུམ། ཡང་སྤོ་སྤྱོད་པའི་གཞི་ལས་མགུ་སྤྱོད་སོགས་གསུམ་བགྲངས་ནས་དེ་ལས་ལོགས་སུ་གྱུར་པའི་མགུ་སྤྱོད་སོགས་གསུམ་བགྲང་རྒྱུ་མེད་པའི་ཕྱིར་དང་། ཡང་མགུ་སྤྱད་པའི་གཞི་ལས་མགུ་ལྡན་སོགས་གསུམ། ཡང་སྤོ་སྤྱད་པའི་གཞི་ལས་མགུ་ལྡན་སོགས་གསུམ་བགྲངས་ནས་དེ་ལས་ལོགས་སུ་གྱུར་པའི་མགུ་ལྡན་གསུམ་བགྲང་རྒྱུ་མེད་པའི་ཕྱིར་རོ། །
གཉིས་པ་བསྡུ་བ་ལ། ངོ་བོའི་སྒོ་ནས་བསྡུ་ན། སྤངས་པ་ས་གཞན་ན་གནས་པ། སྨད་པས་གཞན་ན་གནས་པ། དག་བྱེད་ས་གཞན་ན་གནས་པ་དང་གསུམ་མོ། །
རྣམ་གྲངས་ཀྱི་སྒོ་ནས་བསྡུ་ན། ས་གཞན་ན་གནས་པ་ནན་ཏུར་བྱས་པ་དང་མ་བྱས་པ་གཉིས་སུ་འདུས་ཏེ། ནན་ཏུར་བཅུ་གཅིག་པོ་བྱས་པ་ནི་ས་གཞན་ན་གནས་པ་ནན་ཏུར་བྱས་པ་ཡིན་ལ། དེ་ལས་གཞན་པའི་ས་གཞན་ན་གནས་པ་རྣམས་ནི་ནན་ཏུར་མ་བྱས་པ་དེ་ཡིན་པའི་ཕྱིར། བསླབ་བྱའི་སྒོ་ནས་བསྡུ་ན་ས་གཞན་ན་གནས་པ་ཆེན་པོ་དང་ཆུང་ངུ་གཉིས་ཏེ། དང་པོ་ནི། སྤོ་སྤྱོད་གསུམ། མགུ་སྤྱོད་གསུམ། བསླབ་སྦྱིན། ངོ་བོ་ཉིད་འཚོལ་བ་དང་མཐུན་པར་སྦྱིན་པ་རྣམས་ཡིན་ལ། གཉིས་པ་ནི། དེ་ལས་གཞན་པའི་ས་གཞན་ན་གནས་པ་རྣམས་སོ། །
གསུམ་པ་མཚན་ཉིད་ནི། སྨད་པ་བྱེད་པའི་ཆོ་གའི་སྒོ་ནས་ཁྱད་པར་ཅན་གྱི་སྤྱོད་པ་ལྔ་སྤོང་བའི་བདག་ཉིད་དོ། །
བཞི་པ་བསླབ་བྱ་ནི་བསྙིལ་བ་དང་ནན་ཏུར་བྱས་པའི་གང་ཟག་རྣམས་ཀྱིས་བཟོད་པར་གསོལ་བར་བྱ། ཁྱད་པར་བསྡིག་པ་ལ་སོགས་པ་བཞི་ནི་འགྲོགས་བཤེས་དགེ་སློང་ལ་བརྟེན་ནས་གནས་པ་སོགས་བྱའོ། །

སྤོ་སྤྱོད་གསུམ། མགུ་སྤྱོད་གསུམ། བསླབ་སྦྱིན། ངོ་བོ་ཉིད་འཚོལ་བ་དང་མཐུན་པར་སྦྱིན་པ་སོགས་ཀྱིས་ནི་ཁྱད་པར་ཅན་གྱི་སྤྱོད་པ་སྤོང་བ་དང་། དམན་སྤྱོད་དང་དུ་ལེན་པར་བྱ་ཞིང་། དེ་ལས་གཞན་པ་རྣམས་ཀྱིས་ཁྱད་པར་ཅན་གྱི་སྤྱོད་པ་སྤོང་བ་ལ་བསླབ་པར་བྱའོ། །
ལྔ་པ་སྒྲ་བཤད་ནི། རང་བཞིན་དུ་གནས་པའི་ས་ལས་གཞན་ན་གནས་པས་ས་གཞན་ན་གནས་པ་ཞེས་བྱའོ། །
དྲུག་པ་གྲོལ་རྒྱུ་ལ། བསྙིལ་བ་དང་ནན་ཏུར་བྱས་པ་དང་ངོ་བོ་ཉིད་འཚོལ་བ་དང་མཐུན་པར་སྦྱིན་པ་རྣམས་ནི་བཟོད་པར་གསོལ་བ་ནས་རང་བཞིན་དུ་གནས་པ་ཐོབ་བོ། །
ཕྱིར་འགྱེད་ནན་ཏུར་བྱས་པའི་གང་ཟག་ནི་བཟོད་པར་གསོལ་བའི་ཕྱིར་དགེ་འདུན་ལ་གསོལ་ནས་གང་ལ་བརྙས་པར་བྱས་པའི་ཡུལ་དེ་ལ་བཟོད་གསོལ་བྱས་ཤིང་། དེས་བཟོད་པ་ན་རང་བཞིན་དུ་གནས་པ་ཡིན་ཏེ། རྩ་བ་ལས་འདི་བཟོད་པར་གསོལ་བའི་ལས་ཀྱི་གནས་སུ་དེ་ལ་བཟོད་པ་གསོལ་དུ་གཞུག་གོ་ཞེས་དང་། རང་ཊཱིཀ་ལས་ཁྱིམ་པ་ལ་བཟོད་པར་གསོལ་བར་བྱ་བ་ཡིན་གྱི། འདིར་ལས་ཀྱིས་ནི་མི་བྱ་ཞེས་གསུངས་པའི་ཕྱིར། འོ་ན་ཀརྨ་ཤ་ཏམ་ལས་འདི་ལ་ལས་བྱེད་པར་བཤད་པ་དང་འགལ་ལོ་ཞེ་ན། སྐྱོན་མེད་དེ་དེ་ལྟར་གསུངས་པ་དེ་རྩ་འགྲེལ་དང་མི་མཐུན་པས་ཁས་མི་ལེན་པའི་ཕྱིར་རོ། སྤོ་སྤྱོད་མགུ་སྤྱོད་རྣམས་ཀྱིས་ནི་རང་རང་གི་ཉེས་པའི་གཞི་ལས་གྲོལ་བས་ན་རང་བཞིན་དུ་གནས་པ་ཐོབ། སྤོ་ལྡན་རྣམས་ཀྱིས་ནི་མགུ་བ་མནོད་པ་དང་། མགུ་ལྡན་རྣམས་ཀྱིས་ནི་དབྱུང་བ་བྱས་པས་རང་བཞིན་དུ་གནས་པ་ཐོབ་བོ། །
བསླབ་བྱིན་གྱིས་དགྲ་བཅོམ་པའི་འབྲས་བུ་ཐོབ་པ་ན་རང་བཞིན་དུ་གནས་པ་ཐོབ་ལ། གཞན་རྣམས་ཀྱིས་ཀྱང་དགྲ་བཅོམ་གྱི་འབྲས་བུ་ཐོབ་པ་ན་རང་བཞིན་དུ་གནས་པ་ཐོབ་སྟེ། བསླབ་བྱིན་ལ་རྩ་བས་དངོས་སུ་གསུངས་ཤིང་། སྤོ་སྤྱོད་དང་མགུ་སྤྱོད་རྣམས་ལ་འགྲེལ་བས་དངོས་སུ་གསུངས་པའི་ཕྱིར་རོ།།  ༈  །།བསྡུས་འབྱུང་གི་གཞིའི་སྐབས་སུ། འཆབ་པའི་རྣམ་གཞག་ལ་བཞི་སྟེ། གཞི། བསམ་པ། སྦྱོར་བ། མཐར་ཐུག་རྣམས་སོ། །
དང་པོ་ལ་གང་དུ་འཆབ་པའི་གནས་དང་། གང་འཆབ་པའི་ལྟུང་བ་གཉིས། དང་པོ་ནི་མཐོལ་ཡུལ་དུ་འོས་པའི་དགེ་སློང་སྤོང་བའི་གནས་ཡིན་པ། མཚམས་ནང་ཡིན་པ་ཞིག་དགོས་ཏེ། གནས་གཞན་དུ་འཆབ་པ་མི་འབྱུང་བའི་ཕྱིར། གང་འཆབ་པའི་ངོ་བོ་ནི། དགེ་འདུན་ལྷག་མ་ཡིན་པ་རང་རྒྱུད་ལས་བྱུང་བ། ངོ་བོ་དྲན་ནམ་ཡིད་གཉིས་ཟ་བའོ། །
རང་རྒྱུད་ལ་བྱུང་བ་ཞིག་དགོས་ཏེ། གཞན་རྒྱུད་ཀྱི་ལྷག་མ་བཅབས་པས་ལྟུང་བྱེད་དུ་གསུངས་པའི་ཕྱིར། བསམ་པ་ལ་འདུ་ཤེས་དང་ཀུན་སློང་གཉིས་ལས། དང་པོ་ནི་གཞི་དེ་ལ་མ་འཁྲུལ་བ་ཞིག་དགོས་ལ། ཀུན་སློང་ནི་ལྷག་མ་འཆབ་འདོད་དང་ལྡན་པའམ། མཐོལ་བའི་སེམས་མེད་པ་ཡན་ལག་ཏུ་རུང་སྟེ། མཐོལ་སེམས་མེད་པ་ཡང་འཆབ་སེམས་དང་འདྲ་སྟེ། འཆབ་པའི་སེམས་མ་བཏང་བ་ནི་དེའི་སེམས་ཉིད་ཡིན་ཞེས་གསུངས་པའི་ཕྱིར། སྦྱོར་བ་ནི་འཆབ་པར་རྩོམ་པའོ། །
འདིར་ལུས་ངག་ཏུ་ཐོན་པ་ནི་མི་དགོས་ཏེ། བྱ་རྒྱུ་མ་བྱས་པའི་ལྟུང་བ་ཡིན་པའི་ཕྱིར། མཐར་ཐུག་ནི་ཉིན་ཞག་ཕྱི་མའི་སྐྱ་རེངས་ཤར་བ་སྟེ། སྐྱ་རེངས་མ་ཤར་བར་བཅབས་ཀྱང་ལྷག་མ་བཅབས་པའི་ཉེས་པ་སྤོ་བ་སྤྱོད་དགོས་མི་འབྱུང་བའི་ཕྱིར། བསླབ་པ་ཡོངས་སུ་སྦྱང་བའི་སྐབས་སུ་ལྟུང་བ་གླེང་བའི་སྤྱིའི་དོན་ལ་གཉིས་ལས་དགོས་དོན་ནི། ལྟུང་བ་དྲན་པ་དང་། དེ་ལ་བརྟེན་ནས་ཕྱིར་བཅོས་འབྱུང་བ་དང་། དེ་ལས་ལྟུང་བ་དག་པ་དང་། ཚུལ་ཁྲིམས་བསྲུངས་པའི་ཕན་ཡོན་བཅུ་ཐོབ་པའི་དགོས་པ་ཡོད་དོ། །

བསྡུས་དོན་ལ་བདུན་ལས། དང་པོ་ཡུལ་གང་ལ་གླེང་བ་ནི། སྡེ་ལྔའི་སྡོམ་པ་གསོ་རུང་དང་ལྡན་པ། ཤེས་པ་རང་བཞིན་དུ་གནས་པ། ལུས་ཐ་མལ་དུ་གནས་པ། གནས་དབྱུང་མ་ཡིན་པ། ཆོས་མ་ཡིན་པའི་ཕྱོགས་སུ་མ་སོང་བ། ནད་པ་མ་ཡིན་པ། འབྱེད་ནུས་མ་ཡིན་པ་སྟེ་བདུན་ལྡན་པའོ། །
རྟེན་ནི། བསྙེན་རྫོགས་ཀྱི་སྒོམ་པ་རྣམ་པར་དག་པ་དང་ལྡན་པ། ལྟ་བ་མཐུན་པ། མཚན་མཐུན་པ། ཐ་སྙད་གསུམ་དང་ལྡན་པ། ས་རང་བཞིན་དུ་གནས་པ། ལུས་ཐ་མལ་དུ་གནས་པ། ནད་པའམ་དེས་བསྐོས་པ་མ་ཡིན་པ། ཡུལ་དེ་ལ་ལྟུང་བ་བྱུང་པ་ལེགས་པར་ཤེས་པ་སྟེ་བརྒྱད་ལྡན་གྱིས་སོ། །
གནས་ནི། སྤྱིར་བཏང་ལ་དབེན་པའི་ཕྱོགས་སུ་གླེང་བར་བྱ་བ་ཡིན་ཏེ། མཐའ་མ་ཡིན་པ་ལ་མི་བྱའོ། །
ཞེས་གསུངས་པའི་ཕྱིར། འོ་ན་ལུང་ལས་ཆོས་བཞིན་ལྟུང་བ་གང་གིས་གླེང་བར་བགྱི། ཉེ་བར་འཁོར་དགེ་འདུན་གྱི་ནང་དུའོ། །
ཞེས་དང་། ཆོས་བཞིན་ལྟུང་བ་དེ་གང་དུ་དྲན་པར་བགྱི། ཉེ་བར་འཁོར་དགེ་འདུན་གྱི་ནང་དུའོ། །
ཞེས་པ་དང་། གླེང་བ་པོ་ཉིད་ཀྱང་དེ་བཞིན་ནོ། །
ཞེས་གསུངས་པ་དང་འགལ་ལོ་ཞེ་ན། སྐྱོན་མེད་དེ། ནན་ཏུར་བྱེད་པ་དང་མ་འབྲེལ་བའི་ལྟུང་བ་རྣམས་དབེན་པར་གླེང་། ནན་ཏུར་བྱེད་པ་དང་འབྲེལ་བའི་ལྟུང་བ་རྣམས་དགེ་འདུན་གྱི་ནང་དུ་གླེང་ཞེས་པའི་དོན་ཡིན་པའི་ཕྱིར། དུས་ནམ་གྱི་ཚེ་གླེང་བ་ནི། དབྱར་གནས་པའི་དུས་མ་ཡིན་པ་སེམས་གཏད་བཟོད་པའི་དུས་སུ་བྱའོ། །
ཇི་ལྟར་བྱ་བའི་ཚུལ་ནི། གླེང་བྱེད་དེས་བསམ་པར་འོས་པ་རྣམས་བསམས། བརྟགས་པར་འོས་པ་རྣམས་བརྟགས། དྲན་པ་དང་ཤེས་བཞིན་སྔོན་དུ་གཏང་། བྱམས་པ་དང་སྙིང་རྗེའི་སེམས་ཀྱིས་གླེང་བར་བྱའོ། །
དེ་ལ་བསམ་པར་འོས་པ་རྣམས་བསམས་ཞེས་པའི་དོན་ནི། རང་ཉིད་ཚུལ་དང་མཐུན་པར་གླེང་མི་གླེང་བརྟག་པའོ། །
བརྟག་པར་འོས་པ་བརྟགས་ཅེས་པ་ནི། གང་ཟག་དེ་ལ་གླེང་རིགས་མི་རིགས། དུས་དེར་གླེང་རིགས་མི་རིགས། གནས་དེར་གླེང་རིགས་མི་རིགས་བརྟག་པའོ། །
དེའི་དུས་སུ་གླེང་བྱ་དེས་ཀྱང་གླེང་བྱེད་དེ་ཚུལ་དང་མཐུན་པར་གླེང་མི་གླེང་བརྟགས་ནས་ཚུལ་དང་མཐུན་པར་གླེང་ན་གླེང་བ་པོ་འདི་བདག་གིས་ལེགས་པར་རྙེད་དོ་སྙམ་པའི་བསམ་པས་གླེང་བ་དེ་ཁས་བླང་བར་བྱའོ། །
གླེང་ནས་ཇི་ལྟར་བྱ་བའི་ཚུལ་ལ་ཁ་ཅིག་ན་རེ། གླེང་བའི་སྐབས་འབྱེད་མི་འབྱེད་གཉིས་ལས། སྐབས་མི་འབྱེད་པ་དེ་ལ། མཐའ་དག་ལ་སྐབས་མི་འབྱེད་པ་དང་། ཕྱོགས་འགའ་ལ་སྐབས་མི་འབྱེད་པ་གཉིས། དང་པོ་ལ་བཞམས་བསྒོ་སོགས་བཟློག་པ་ལྔ་བྱེད། དེས་མ་བཏང་ན་བཀའ་བློ་མི་བདེ་བའི་ལྷག་མར་འགྱུར་རོ། །
ལྷག་མ་བཞི་བཏུད་བྱེད་པའི་དགེ་སློང་ལ་སྨད་པ་ནན་ཏུར་བྱེད། དེས་མ་བཏང་ན་གནས་དབྱུང་བྱེད་དེ། འཐབ་ཀྲོལ་ལ་འབད་པས་མ་ལོག་པ་ལ་གནས་དབྱུང་བྱེད་པའི་འདུལ་བ་མདོར་བསྡུས་སྦྱར། ཕྱོགས་འགའ་ལ་སྐབས་མི་འབྱེད་ན་དང་པོ་བརྗོད་བཅས་བྱེད། དེའི་རྗེས་ལ་གདམས་ངག་གཞག དེའི་མཐའ་ལ་མ་བཏང་ན་གསོ་སྦྱོང་གཞག དེ་ནས་དགག་དབྱེ་གཞག་པར་བྱེད། དེས་ཀྱང་མ་བཏང་ན་དགེ་འདུན་ལ་བརྙས་པ་ཡིན་པས་ཕྱིར་འགྱེད་ནན་ཏུར་བྱེད། དེས་མ་བཏང་ན་གནས་དབྱུང་བྱེད་དེ། བསྡིག་པ་ནན་ཏུར་བྱས་ནས་མ་བཏང་བ་ལ་གནས་དབྱུང་བྱེད་པ་གང་ཞིག རྒྱུ་མཚན་མཚུངས་པའི་ཕྱིར། སྐབས་ཕྱེ་བ་དེ་ལ་མཉན་པ་དང་མི་མཉན་པ་གཉིས། མི་མཉན་པ་དེ་ལ་དང་པོར་ཕུར་བཅས་བྱེད། དེ་ལ་མ་བཏང་ན་གདམས་ངག་གཞག་པ། གསོ་སྦྱོང་གཞག་པ། དགག་དབྱེ་གཞག་པ་བྱེད་ཅེས་གསུངས། བམ་ལྔ་ལས་ནི། ཕྱོགས་འགའ་དང་ཐ་དད་གང་ལ་སྐབས་མ་ཕྱེ་ཡང་དང་པོར་གདམས་ངག་གཞག དེས་མ་བཏང་ན་གསོ་སྦྱོང་གཞག དེས་མ་བཏང་ན་དགག་དབྱེ། དེས་ཀྱང་སྐབས་མི་འབྱེད་ན། བཞམས་བསྒོ་སོགས་བཟློག་པ་ལྔ་བྱ་སྟེ། དེའི་མཐའ་ལ་མི་གཏོང་ན་བཀའ་བློ་མི་བདེ་བའི་དགེ་འདུན་ལྷག་མར་འགྱུར་རོ་ཞེས་གསུངས་སོ། །

གཉིས་པ་རྩོད་པ་ཞི་བྱེད་ལ་གསུམ་ལས། ལས་བྱེད་པའི་དབྱེན་ནི། མཛོད་ལས། ལས་ཀྱི་དབྱེན་ནི་གླེང་གསུམ་ན། །
དེ་ནི་བརྒྱད་དག་ཡན་ཆད་ཀྱིས། །
ཞེས་ཏེ། གཞི་བསམ་སྦྱོར་བ་མཐར་ཐུག་གི་ཡན་ལག་བཞི་ལས། དང་པོ་ལ། གང་དུ་དབྱེ་བའི་གནས་ནི། གླིང་གསུམ་པོ་གང་རུང་ཡིན་པ་མཚམས་ནང་ཡིན་པ་ཞིག་དགོས་ཏེ། ལས་ཀྱི་དབྱེན་ནི་གླིང་གསུམ་ན། །
ཞེས་དང་། ཊཱི་ཀར་དབྱེ་བའི་སེམས་ཀྱིས་མཚམས་ཀྱི་ནང་དུའོ། །
ཞེས་གསུངས་པའི་ཕྱིར། གང་དབྱེ་བའི་ཡུལ་ནི། ཆོས་ཕྱོགས་པ་བཞི་ཡན་ཆད་གྲངས་ཚང་བ། ཆོས་མིན་ཕྱོགས་ལ་རང་ཉིད་མ་གཏོགས་པའི་བཞི་ཡན་ཆད་གྲངས་ཚང་བའོ། །
གཉིས་ཀ་ཡང་ཁ་སྐོང་དུ་འོས་པ་ཞིག་དགོས་ཏེ། ཁ་སྐོང་དུ་མི་འོས་པས་ལས་བྱས་ཀྱང་མི་འཆགས་པའི་ཕྱིར། གང་གིས་དབྱེ་བའི་གང་ཟག་ནི་ཆོས་མིན་པ་སྟེ། ཆོས་ཕྱོགས་པའི་གང་ཟག་གིས་ལས་བྱས་ན་ལེགས་པར་བྱས་པ་ཡིན་པའི་ཕྱིར། བསམས་པ་ལ་འདུ་ཤེས་དང་། ཀུན་སློང་གཉིས་ལས། དང་པོ་ནི། གཞི་དེ་ལ་མ་འཁྲུལ་བ་ཡིན་ལ། ཀུན་སློང་ནི་ཆོས་དང་འདུལ་བ་ལ་དེ་དང་མི་མཐུན་པར་ཤེས་བཞིན་དུ་ཆོས་མ་ཡིན་པ་ལ་མངོན་པར་ཞེན་ཅིང་། འབྱེད་འདོད་རྒྱུན་མ་ཆད་པའོ། །
སྦྱོར་བ་ནི། ལས་འབྱེད་པར་བརྩོན་པ། མཐར་ཐུག་ནི་ལས་བརྒྱ་རྩ་གཅིག་ལས་གང་ཡང་རུང་བ་བྱས་པའོ། །
གཉིས་པ་འཁོར་ལོའི་དབྱེན་ལ་གསུམ་སྟེ། རང་གཞན་ངོས་གཟུང་ཞིང་གང་དང་ལྡན་པ། ཇི་ལྟར་འབྱེད་པའི་ཚུལ། དེ་མི་འབྱུང་བའི་དུས་སོ། །
དང་པོ་ནི་མཛོད་ལས། དགེ་འདུན་དབྱེན་ནི་མི་འཕྲོད་པའི། །
རང་བཞིན་ལྡན་པ་མ་ཡིན་ཆོས། །
ཉོན་མོངས་ཅན་མིན་ལུང་བསྟན་མིན། །
དེ་དང་དགེ་འདུན་ཡང་དག་ལྡན། །
དེ་ཡི་ཁ་ན་མ་ཐོ་བརྫུན། །
དེ་དང་འབྱེད་པོ་ཡང་དག་ལྡན། །
བསྐལ་པར་མནར་མེད་པར་སྨིན་འགྱུར། །
ཞེས་ཏེ། དགེ་འདུན་གྱི་དབྱེན་ནི་དགེ་འདུན་སྡེ་གཉིས་ཐུགས་རྩེ་མི་འཕྲོད་པའི་རང་བཞིན་ལྡན་པ་མ་ཡིན་པའི་འདུ་བྱེད་མ་བསྒྲིབས་ལུང་མ་བསྟན་ཡིན་གྱི། དགེ་མི་དགེ་གང་རུང་མ་ཡིན་ལ་དེ་དང་ཕྱོགས་གཉིས་ཀྱི་དགེ་འདུན་ཡང་དག་པར་ལྡན། དགེ་འདུན་གྱི་དབྱེན་དེའི་ཁ་ན་མ་ཐོ་བའི་བརྫུན་དེ་དང་འབྱེད་པ་པོ་ལྷས་བྱིན་ལྟ་བུ་དང་ཡང་དག་པར་ལྡན། དེའི་རྣམ་སྨིན་ནི་བར་གྱི་བསྐལ་པར་མནར་མེད་སྨིན་པར་འགྱུར་བའོ། །
སྔ་མ་ལ། དབྱེན་ལྡན་དང་། ཕྱི་མ་ལ་བརྫུན་ལྡན་ཞེས་བྱའོ། །
གཉིས་པ་ནི། དགེ་སློང་ལྟ་སྤྱོད་ཚུལ་ལྡན་པས། །
འབྱེད་དོ་གཞན་དུའོ་བྱིས་པ་རྣམས། །
སྟོན་དང་ལམ་གཞན་ལ་བཟོད་པ། །
བྱེ་བའོ་དེ་ནི་མི་གནས་སོ། །
དེ་ནི་འཁོར་ལོའི་དབྱེན་དུ་འདོད། །
འཛམ་བུའི་གླིང་ནའོ་དགུ་སོགས་ཀྱིས། །
ཞེས་ཏེ། གང་ཟག་གང་གིས་འབྱེད་ན། དགེ་སློང་ཉིད་ཀྱིས་འབྱེད་ཀྱི། དགེ་སློང་མ་སོགས་ཀྱིས་མིན་ཏེ། དེས་འབྱེད་མི་ནུས་པའི་ཕྱིར། དེ་ལྟ་བ་སྤྱད་པས་ཡིན་གྱི། སྲེད་པ་སྤྱད་པས་མ་ཡིན་ཏེ། བསམ་པ་གཡོ་བས་མི་བརྟན་པའི་ཕྱིར། དེ་ཡང་ཚུལ་ཁྲིམས་དང་ལྡན་པས་ཡིན་གྱི། མི་ལྡན་པས་མ་ཡིན་ཏེ། དེའི་ཚིག་མི་བཙན་པའི་ཕྱིར། གནས་གང་དུ་འབྱེད་ན། སྟོན་པ་མངོན་སུམ་བཞུགས་པའི་གནས་ལས་གཞན་དུ་སྟེ། སྟོན་པ་ནི་གཟི་བྱིན་ཆེ་བས་སོ། །
གང་འབྱེད་ན་བྱིས་པ་རྣམས་འབྱེད་ཀྱི་ཆོས་མངོན་སུམ་དུ་མཐོང་བའི་འཕགས་པ་དང་། དེ་དང་འདྲ་བའི་སོ་སྐྱེ་མཁས་པ་རྣམས་ནི་མ་ཡིན་ནོ། །
ཅི་ཙམ་གྱིས་དབྱེ་བ་ཡིན་ཞེ་ན། ལྷས་བྱིན་ལྟ་བུ་སྟོན་པ་གཞན་དང་དེས་བསྟན་པའི་ལམ་གཞན་བརྟུལ་ཞུགས་ལྔ་པོ་ལ་བཟོད་པ་སྟེ་འདོད་པས་ཁས་ལེན་པའམ། ཚུལ་ཤིང་བླངས་བའི་ཚེ་ན་དབྱེ་བའོ། །

འཁོར་ལོའི་དབྱེན་འདི་ཉིད་ཉིན་ཞག་གི་བར་དུ་མི་གནས་ཏེ། དེའི་གོང་དུ་མཆོག་ཟུང་གིས་ངེས་པར་འདུམས་པའི་ཕྱིར་རོ། །
སྒྲ་དོན་ནི། ཅིའི་ཕྱིར་འཁོར་ལོའི་དབྱེན་ཞེས་བྱ་ཞེ་ན། མཛོད་ལས། ཆོས་ཀྱི་འཁོར་ལོ་མཐོང་བའི་ལམ། །
མྱུར་བར་འགྲོ་སོགས་རྩིབས་སོགས་ཀྱིས། །
ཞེས་གསུང་པ་ལྟར། མཐོང་ལམ་ནི་རྒྱལ་པོའི་འཁོར་ལོ་རིན་པོ་ཆེ་དང་ཆོས་མཚུངས་པས་ན། ཆོས་ཀྱི་འཁོར་ལོ་ཞེས་བྱ་ལ། དེ་སྐྱེ་བ་ལ་གེགས་བྱེད་པས་ན་འཁོར་ལོའི་དབྱེན་ཞེས་བྱ་སྟེ། ལུང་མ་མོ་ལས་འཕགས་པའི་ལམ་ལས་ཐ་དད་དུ་འབྱེད་པས། དེ་སྤངས་ནས་ལམ་གཞན་དུ་འཇོག་པ་ནི་འཁོར་ལོའི་དབྱེན་ནོ་ཞེས་གསུངས་པའི་ཕྱིར། ཡུལ་གང་དུ་འབྱུང་ན་འཛམ་བུའི་གླིང་ཁོ་ན་ན་འབྱུང་ངོ་། །
གྲངས་དུ་ཞིག་འབྱེད་ཞེ་ན། ཆོས་ཕྱོགས་པ་བཞི་དང་། རང་མ་གཏོགས་པའི་ཆོས་མིན་ཕྱོགས་པ་བཞི་སྟེ། དགུ་ཡན་ཆད་ཀྱིས་འབྱེད་པར་བྱེད་དོ། །
གསུམ་པ་ནི། དང་པོ་མཐའ་སྐྱོན་ཟུང་གཅིག་གི །སྔ་རོལ་ཐུབ་པ་ནོངས་པ་དང་། །
མཚམས་མ་བཅད་པ་དག་ཏུ་ཡང་། །
འཁོར་ལོའི་དབྱེན་ནི་མི་འབྱུང་ངོ་། །
ཞེས་གསུངས་པ་ལྟར་ཤེས་པར་བྱའོ། །
གསུམ་པ་རྩོད་པ་ཞི་བྱེད་དངོས་ལ། དགོས་བསྡུས་གཉིས་ལས། དང་པོ་ནི། རྩོད་པ་དང་རྩོད་པ་ཞི་བྱེད་བསྟན་པ་ལ་དགོས་པ་ཡོད་དེ། ཇི་སྐད་བཤད་པ་ལྟར་གྱི་རྩོད་པ་ཞི་བྱེད་ཀྱིས་དགེ་འདུན་མཐུན་པར་འགྱུར་ལ། དེ་ལ་བརྟེན་ནས་དགེ་བའི་ཕྱོགས་འཕེལ་བར་འགྱུར་བའི་ཕྱིར་རོ། །
བསྡུས་དོན་ལ་བདུན་ཏེ། རྩོད་པའི་རྒྱུ། རྩོད་པའི་ངོ་བོ། རྩོད་པའི་དབྱེ་བ། རྩོད་པའི་ཞི་བྱེད། རྩོད་པ་འཕྲུལ་མ། ཞི་བྱེད་འཕྲུལ་མ། རྩོད་པ་མཐར་སྐྱེལ་བའོ། །
དང་པོ་ལ་ནང་གི་རྒྱུ་དང་། །
ཕྱིའི་རྒྱུ་གཉིས། དང་པོ་ནི། འདོད་ཆགས་ཁོང་ཁྲོ་སོགས་རྩ་བའི་ཉོན་མོངས་པ་རྣམས་ཡིན་ལ། དེའི་གཙོ་བོ་ཡང་བདག་འཛིན་ཡིན་ནོ། །
ཚོར་འདུ་གཉིས་ཀྱང་རྩོད་པའི་རྒྱུ་ཡིན་ཏེ། མཛོད་ལས། རྩོད་པའི་རྩ་བར་གྱུར་ཕྱིར་དང་། །
ཞེས་གསུངས་པའི་ཕྱིར། ཕྱིའི་རྒྱུ་ནི། དངོས་པོའི་དེ་བཞིན་ཉིད་ལ་ལོག་པར་སྒྲུབ་པ་སོགས་བཞི་ཀ་ཡོད་དོ། །
དངོས་པོའི་དོན་ནི། སྒྲ་མི་རྟག་པ་ཡིན་པ་ལ་སྒྲ་རྟག་གོ་ཞེས་པ་ལྟ་བུ་དང་། ཆོས་ཐམས་ཅད་བདག་མེད་པ་ཡིན་པ་ལ། ཉེར་ལེན་གྱི་ཕུང་པོ་བདག་དང་བཅས་པ་ཡིན་ནོ་ཞེས་རྩོད་པ་ལྟ་བུའོ། །
གདམས་ངག་སོགས་གཞག་པའི་དོན་ནི། བམ་ལྔ་ལས་གདམས་ངག་གཞག་པ་དང་། གསོ་སྦྱོང་གཞག་པ་དང་། དགག་དབྱེ་གཞག་པའི་རིམ་གྱིས་ལྟུང་བ་འབྱིན་པ་པོའི་གང་ཟག་གཞག་སྟེ། དགེ་འདུན་རང་བཞིན་དུ་གནས་པ་ལས་ལོགས་སུ་སྤང་བའོ་ཞེས་བཤད་དོ། །
ལྟུང་བ་བཅས་པའི་རྩོད་པ་ནི། སྡོམ་པ་གསོ་བའི་ལྷག་མ་ཡོད་པའི་ལྟུང་བ་དེ་ཉིད་རྩོད་གཞི་ཉིད་དུ་རུང་གི ཕམ་པ་བཅབ་པ་ནི་རྩོད་གཞིར་མི་རུང་སྟེ། ཕམ་པ་འཆབ་བཅས་བྱུང་བའི་གང་ཟག་དེ་རྩོད་ཟླ་ཉིད་དུ་མི་རུང་བའི་ཕྱིར་ཏེ། ཊཱི་ཀར་སྤངས་པ་ཉིད་ནས་གཞན་གྱི་ཕྱོགས་ཉིད་ཀྱི་བར་དུ་གྱུར་ན་ཡང་ཞེས་དང་། བམ་ལྔར་ལྟུང་བ་དང་བཅས་པ་ནི་ལྟུང་བ་སྡེ་ལྔའི་ལྷག་མ་དག་ལས་ལྷག་མར་གྱུར་བའི་ལྟུང་བའོ། །
ཞེས་གསུངས་པའི་ཕྱིར། ལས་ལ་མི་མཐུན་པའི་རྩོད་པ་ནི། ལས་ལ་འདུ་བ་མི་སྟེར་བའམ་འདུས་ཀྱང་འདི་ལྟ་བུའི་ལས་མ་བྱེད་ཅིག་ཅེས་ཟློག་པར་བྱེད་པའོ། །
གཉིས་པ་རྩོད་པའི་ངོ་བོ་ནི། དགྲ་བོས་མི་མཐུན་པར་སྨྲས་པའི་ཚིག་གི་ཕྱིར་སེམས་གཞོལ་བས་ལན་འདེབས་པར་འདོད་པས་རྒྱུད་འཁྲུག་པ་དང་བཅས་པའི་ཀུན་སློང་ངོ་། །

ཁ་ཅིག་ལུང་ལས་དེ་ལ་བརྟེན་ནས་འདིར་འཐབ་པ་དང་། རྩོད་པ་དང་། མཚང་འབྲུ་བ་དང་། འགྱེད་པ་གང་ཡིན་པ་ཉིད་འགྱེད་པའི་ཕྱིར་རྩོད་པའོ། །
ཞེས་པ་དང་འགལ་བར་ཐལ་ལོ་ཞེ་ན། སྐྱོན་མེད་དེ། རྩོད་པའི་འབྲས་བུ་ལ་རྩོད་པར་བཏགས་པའི་ཕྱིར་རོ། །
ཡང་ལུང་ལས། འགྱེད་པའི་ཕྱིར་རྩོད་པ་གང་ཡིན་པ་དེ་ནི་མི་དགེ་བ་དང་བཅས་ལུང་མ་བསྟན་དང་བཅས་པའོ། །
ཞེས་གསུངས་པ་དང་འགལ་ལོ་ཞེ་ན། སྐྱོན་མེད་དེ། རྒྱུ་ལ་དགོངས་པའི་ཕྱིར་ཞེས་གསུངས་སོ། །
གསུམ་པ་དབྱེ་བ་ལ། རགས་པའི་དབྱེ་བ་དང་། ཞིབ་ཏུ་དབྱེ་བ་གཉིས། དང་པོ་ལ་བཞི་སྟེ། འགྱེད་ཕྱིར་གྱི་རྩོད་པ། མི་གདམས་ཕྱིར་གྱི་རྩོད་པ། ལྟུང་ཕྱིར་གྱི་རྩོད་པ། བྱ་ཕྱིར་གྱི་རྩོད་པའོ། །
གཉིས་པ་ནི་བཅུ་གཅིག་ཏུ་ཡོད་དེ། འགྱེད་ཕྱིར་གྱི་རྩོད་པ་གཅིག མི་གདམས་ཕྱིར་གྱི་རྩོད་པ་ལྔ། ལྟུང་ཕྱིར་གྱི་རྩོད་པ་བཞི། བྱ་ཕྱིར་གྱི་རྩོད་པ་གཅིག་རྣམས་སུ་ཡོད་པའི་ཕྱིར་རོ། །
མི་གདམས་ཕྱིར་གྱི་རྩོད་པ་ལྔར་འགྱུར་བའི་རྒྱུ་མཚན་ནི། དེ་ལ་རྒྱུ་བཅས་དང་རྒྱུ་མེད་གཉིས། དང་པོ་ནི། །
གང་གིས་གླེང་བའི་ལྟུང་བ་དེ་ཡོད་པའོ། །
རྒྱུ་མེད་ནི་གང་གིས་གླེང་བའི་ལྟུང་བ་དེ་ཉིད་མེད་པའོ། །
དེ་ལ་བཞི་སྟེ། གཞི་མེད་པ་དང་། གཞི་རྗེས་སུ་སྒྲུབ་པའི་དབང་ཉིད་དང་། ཕྱིར་བཅོས་པ་ལ་མི་ལྟོས་པ་དང་། སྨྱོས་པས་བྱས་པ་རྣམས་སོ། །
ལྟུང་ཕྱིར་གྱི་རྩོད་པ་བཞི་ནི། འདི་ལ་ཉེས་པ་རང་གི་ངོ་བོ་མི་ཤེས་པ་དང་། ཤེས་པ་གཉིས་ལས། ཤེས་པ་ལ་གསུམ་སྟེ ཕྱིར་མ་འཕྲོས་པ་དང་། ཉི་ཚེ་བ་དང་། དགེ་འདུན་མཐའ་དག་དང་འབྲེལ་པས་སོ། །
ཞི་བྱེད་གང་རྩོད་པ་ཐམས་ཅད་ཀྱི་ཞི་བྱེད་དུ་འགྱུར་བ། རྩོད་པ་གང་ཞི་བྱེད་ཐམས་ཅད་འཇུག་པའི་གཞིར་གྱུར་པ། རྩོད་པ་སོ་སོ་ལ་ཞི་བྱེད་སོ་སོར་བསྟན་པའོ། །
དང་པོ་ནི། བབས་པ་དང་ཤི་བ་ལྟ་བུ་སྟེ། དེས་རྩོད་པ་རང་ཞིར་འགྱུར་བའི་ཕྱིར། གཉིས་པ་ནི། བྱ་ཕྱིར་རྩོད་པ་ཡིན་ཏེ། ཞི་བ་ཐམས་ཅད་ནི་བྱ་བའི་ཕྱིར་རྩོད་པ་འཇུག་ཅེས་གསུངས་པའི་ཕྱིར། གསུམ་པ་ལ་སྡོམ་ནི། མངོན་སུམ་དྲན་པ་མ་མྱོས་དང་། །
གང་མང་དང་ནི་ངོ་བོ་ཉིད། །
རྩྭ་རྣམས་བཀྲམ་པ་ལྟ་བུ་དང་། །
ཁས་བླངས་པ་ནི་བྱ་བ་འོ། །
ཞེས་པ་ལྟར་བདུན་ལས། འགྱེད་ཕྱིར་རྩོད་པ་ལ་མངོན་སུམ་གྱི་ཞི་བྱེད། གང་མང་གི་ཞི་བྱེད་གཉིས་འཇུག་ལ། དང་པོ་ལ་བརྒྱད་དེ། རྒོལ་དང་གཟུ་དང་དགེ་འདུན་གཞི་པོ་དང་། །
གསལ་བ་དང་ནི་གསལ་བའི་གསལ་བ་དང་། །
དགེ་འདུན་གཞན་དང་སྡེ་སྣོད་འཛིན་པ་དང་། །
གནས་བརྟན་མཐུ་དང་ལྡན་པའི་མངོན་སུམ་མོ། །
ཞེས་པ་ལྟར། ཚོགས་པར་དབྱུང་བའི་མངོན་སུམ། གཟུ་བོའི་མངོན་གསུམ། དགེ་འདུན་གཞི་པོའི་མངོན་སུམ། གསལ་བའི་མངོན་སུམ། གསལ་བའི་གསལ་བའི་མངོན་སུམ། དགེ་འདུན་གྱི་སྡེ་གཞན་གྱི་མངོན་སུམ། སྡེ་སྣོད་འཛིན་པའི་མངོན་སུམ། གནས་བརྟན་མཐུ་ལྡན་གྱི་མངོན་སུམ་རྣམས་ཏེ་སྔ་མ་སྔ་མས་མ་ཞི་ན་ཕྱི་མ་ཕྱི་མས་ཞི་བར་བྱེད་དོ། །
གང་མང་གི་ཞི་བྱེད་ནི། མངོན་སུམ་གྱིས་ཞི་བར་མ་ནུས་ན། དགེ་འདུན་གཞི་པོས་ཕྱོགས་གཉིས་ཀ་ལ་ཚུལ་ཤིང་བྲིམས་ནས་ཚུལ་ཤིང་བགྲངས་ཏེ་གང་མང་བྱ་བ་གསུངས་སོ། །
མི་གདམས་པའི་རྩོད་པ་ལ་རྒྱུ་བཅས་རྒྱུ་མེད་གཉིས་ལས། རྒྱུ་བཅས་ནི་གླེང་བྱེད་དང་རྟོགས་པ་གཅིག་ཏུ་བྱས་པའི་སྒོ་ནས་རྩོད་པ་དེ་ཞི་བར་བྱེད། རྒྱུ་མེད་ཡིན་ན། གླེང་བྱ་ལ་དག་པ་བྱིན་པའི་སྒོ་ནས་ཞི་བར་བྱེད་དེ། དེ་ཡང་རྒྱུ་མེད་ཀྱི་དང་པོ་གསུམ་ལ་གང་ཟག་འདི་ནི་དྲན་པ་དང་ལྡན་པ་ཡིན་པས། འདི་ལ་ལྟུང་བ་བྱུང་བ་མ་དྲན་པས་འདི་ལ་ལྟུང་བ་མེད་དོ་ཞེས་དགེ་འདུན་གྱིས་གསོལ་བཞིའི་ལས་ཀྱིས་དག་པར་སྟེར་བ་དང་། བཞི་པ་སྨྱོས་པས་བྱས་པ་ལ། གང་ཟག་འདི་མ་སྨྱོས་པའི་དུས་སུ་ཉེས་པ་མ་བྱས་པས་སྨྱོས་པ་འདི་ལ་ལྟུང་བ་མེད་དོ་ཞེས་དགེ་འདུན་གྱིས་གསོལ་བཞིའི་ལས་ཀྱིས་དག་པ་སྟེར་བའོ། །

ལྟུང་ཕྱིར་རྩོད་པ་ཞི་བྱེད་ལ་གཉིས་ཡོད་པའི་ཉེས་པ་རང་གི་ངོ་བོ་ཤེས་པའི་རྩོད་པ་ཞི་བྱེད་ལ་གསུམ་ལས། དང་པོ་ཕྱིར་འཕྲོས་པ་མེད་པའི་རྩོད་པ་ཞི་བྱེད་ལ་ཡང་ལྟུང་བ་ཁས་མི་ལེན་ཞིང་ཕྱིར་མི་བཅོས་པས་རྩོད་པ་ནི། ལྟུང་བ་ཁས་བླངས་པ་དང་། ལྟུང་བ་ཕྱིར་བཅོས་བྱ་བས་རྩོད་པ་དེ་ཞི་བར་བྱེད་དོ། །
ལྟུང་བ་ཁས་མི་ལེན་པ་ཁོ་ནའི་རྩོད་པ་ནི། གླེང་བྱེད་ལ་ཁས་བླངས་པས་ཞི་བར་བྱེད་དོ། །
གཉིས་པ་ཕྱིར་འཕྲོས་པ་དང་བཅས་པ་རྣམ་པ་གཉིས་པོ་ཉི་ཚེ་བའི་རྩོད་པ་ནི་མངོན་སུམ་གྱིས་འདུལ་བས་སོ། །
གསུམ་པ་དགེ་འདུན་མཐའ་དག་དང་འབྲེལ་བའི་རྩོད་པ་ནི། རྩྭ་བཀྲམ་པ་ལྟར་ཕྱོགས་གཉིས་པོ་ཕན་ཚུན་འདུད་ཅིང་བཤགས་པའི་སྒོ་ནས་ཞི་བར་བྱའོ། །
ཡང་ན་ལྟུང་ཕྱིར་རྩོད་པ་ལ་གཉིས་ལས། ཉེས་པ་རང་གི་ངོ་བོ་མི་ཤེས་པ་ལ་ངོ་བོ་ཉིད་འཚོལ་བ་དང་མཐུན་པར་བྱིན་པར་ཁས་བླངས་པའི་སྒོ་ནས་ཞི་བར་བྱེད། གཉིས་པ་ནི་ཕྱིར་བཅོས་པར་ཁས་བླངས་པའི་སྒོ་ནས་ཞི་བར་བྱེད། བྱ་ཕྱིར་རྩོད་པ་ནི་ལས་ལ་མཐུན་པ་སྦྱིན་པའི་སྒོ་ནས་སམ་ཞི་བྱེད་གཞན་ཡང་འཇུག་གོ །ལྔ་པ་རྩོད་པ་འཕྲུལ་མ་ལ་ཁ་ཅིག་ན་རེ། ལྟུང་ཕྱིར་རྩོད་པ་ལ་ཕྱིར་འཕྲོས་པ་མེད་པ་དང་། འཕྲོས་པ་དང་བཅས་པ་གཉིས་པོ་ཉི་ཚེ་བ་དང་། དགེ་འདུན་མཐའ་དག་དང་འབྲེལ་བ་གསུམ་ཡོད་པ་བཞིན་དུ་མི་གདམས་པའི་ཕྱིར་རྩོད་པ་ལ་ཡང་དེ་གསུམ་ཡོད་དེ། རྒྱུ་མཚན་མཚུངས་པའི་ཕྱིར། མི་གདམས་པའི་ཕྱིར་རྩོད་པ་ལ། གཞི་མེད་པ་དང་། གཞན་རྗེས་སུ་སྒྲུབ་པའི་དབང་ཉིད་དང་། ཕྱིར་བཅོས་ལ་མི་ལྟོས་པ་དང་། སྨྱོས་པས་བྱས་པ་བཞི་ཡོད་པ་ལྟར་ལྟུང་ཕྱིར་རྩོད་པ་ལ་ཡང་བཞི་ཡོད་དེ། རྒྱུ་མཚན་མཚུངས་པའི་ཕྱིར་ཞེས་གསུངས་པ་མི་འཐད་དེ། ལྟུང་ཕྱིར་རྩོད་པ་གང་གིས་གླེང་བའི་ལྟུང་བ་དེ་ཡོད་དགོས་པའི་ཕྱིར། དྲུག་པ་ཞི་བྱེད་འཕྲུལ་མ་ལ་ཁ་ཅིག ཕྱིར་འཕྲོས་པ་མེད་པའི་རྩོད་པ་ལ་ཕྱིར་བཅོས་བྱེད་པར་ཁས་བླངས་པས་ཞི་བ་བཞིན་མངོན་སུམ་གྱིས་ཀྱང་ཞི་བྱེད་འཇུག་སྟེ། རྒྱུ་མཚན་མཚུངས་པའི་ཕྱིར། ཕྱིར་འཕྲོས་པ་དང་བཅས་པ་རྣམ་པ་གཉིས་པོ་ཉི་ཚེ་བའི་རྩོད་པ་དེ་ལ། མངོན་སུམ་གྱི་ཞི་བྱེད་འཇུག་པ་བཞིན་དུ་ཕྱིར་བཅོས་པར་ཁས་བླངས་པའི་སྒོ་ནས་ཀྱང་ཞི་བྱེད་འཇུག་སྟེ་རྒྱུ་མཚན་མཚུངས་པའི་ཕྱིར་ཞེས་གསུངས་སོ། །
བདུན་པ་རྩོད་པ་མཐར་བསྐྱལ་བ་ནི་འགྱེད་ཕྱིར་རྩོད་པ་ལ་མངོན་སུམ་དང་གང་མང་གིས་མ་ཞི་ན་གནས་དབྱུང་བྱེད་པ་བཞིན་དུ། ཞི་བྱེད་གཞན་རྣམས་ཀྱིས་མ་ཞི་ན་ཡང་གནས་དབྱུང་བྱེད་དེ། རྒྱུ་མཚན་མཚུངས་པའི་ཕྱིར། ལྟུང་ཕྱིར་གྱི་རྩོད་པའི་གཞི་ལ་བརྟེན་ནས་འཐབ་པ་དང་མཚང་འབྲུ་བ་སོགས་ཀྱི་རྩོད་པ་བྱུང་ན་དེ་ཞི་བར་བྱ་བའི་ཕྱིར་བསྡིགས་པ་ནན་ཏུར་བྱེད། དེས་མ་ཞི་ན་གནས་དབྱུང་བྱེད་དོ། །
དགེ་འདུན་གྱིས་རྩོད་པ་ཞི་བྱེད་ལ་ཞུགས་པ་དེའི་ཚེ་གང་ཟག་འགའ་ཞིག་ཆེད་དུ་བྱས་ནས་ཞི་བྱེད་ལ་མ་འདུས་ན་ཕྱིར་འགྱེད་ནན་ཏུར་བྱ། དེས་ཀྱང་མ་འདུས་ན་གནས་དབྱུང་བྱ་ཞེས་གསུངས་སོ། །
ལྔ་པ་དེ་ཐམས་ཅད་ཀྱི་རྟེན་གནས་མལ་གྱི་གཞི་ལ། ཕྱག་བྱ་བ་དང་མི་བྱ་བའི་རིམ་པ་མཚན་ནས་བརྗོད་པའི་ཚུལ། གནས་མལ་བསྟེན་པ་དངོས། འདུལ་བ་མདོར་བསྡུས་ཏེ་བསྟན་པ་དང་གསུམ་ལས། དང་པོ་གཉིས་ནི་གཞུང་ལས་ཤེས་པར་བྱའོ། །
གསུམ་པ་འདུལ་བ་མདོར་བསྡུ་བ་བསྟན་པ་ནི། མི་རུང་བ་དང་མཐུན་ལ་རུང་བ་དང་འགལ་བ་ནི་རུང་བ་མིན་པར་བསྡུའོ། །
ཕྱི་མ་དང་མཐུན་ལ་སྔ་མ་དང་འགལ་བ་ནི་རུང་བར་རོ། །

ཞེས་པའི་སྐབས་སུ། མཁས་པ་གཞན་གྱི་ལུགས་འགོད་པ་དང་། བླ་མའི་བཞེད་པ་བསྟན་པ་གཉིས་ལས། དང་པོ་ལ་ཁ་ཅིག་ན་རེ། འདི་ལ་བཞི་སྟེ། གཞི་གང་ལ་རུང་མཐུན་བཅས་པ། རུང་མཐུན་རང་གི་ངོ་བོ། རུང་མཐུན་བཅས་པའི་དགོས་པ། རུང་མཐུན་སྦྱར་བ་ལས་དངོས་གཞི་དང་ན་སྨད་པ་ཇི་ལྟར་འགྱུར་བའི་ཚུལ་ལོ། །
དང་པོ་ནི། ཁ་ཅིག་ལུང་ལས་གནང་མེད་བཀག་མེད་ལ་རུང་མཐུན་བྱ་བར་གསུངས་པའི་ཕྱིར་དེ་ལ་བྱའོ་ཞེས་ཟེར་ཏེ། དེ་ནི་མི་འཐད་དེ། དེ་འདྲའི་གཞི་མི་སྲིད་ཅིང་། སྟོན་པས་གནང་བཀག་མ་བྱས་ཀྱང་གནང་བཀག་གི་བསླབ་པ་འཆའ་ན་ཁྱེད་སངས་རྒྱས་སུ་ཐལ་ལོ། །
དེས་ན་ལུང་གི་དགོངས་པ་ནི། རུང་མཐུན་བཅའ་བའི་གོང་ཡན་ཆད་དུ་གནང་མེད་བཀག་མེད་ལ་དགོངས་པ་ཡིན་གྱི། རུང་མཐུན་བཅས་ནས་མི་རུང་བ་ཐམས་ཅད་བཀག་ཚར་བ་ཡིན་པའི་ཕྱིར་རོ། །
ཡང་ཁ་ཅིག་རུང་མཐུན་མ་གསུང་གོང་དུའང་གནང་བཀག་གི་རྒྱུ་མཚན་དང་ལྡན་པ་ལ་གནང་བཀག་བཅས་པས་ཁྱབ་སྟེ། དགོན་པ་བ་ཕམ་པར་གྱུར་ཟིན་ཞེས་དང་། ངས་གནང་བ་གང་ཡིན་པ་ཁྱོད་ཀྱིས་ཤེས་སོ་ཞེས་སོགས་གསུངས་པའི་ཕྱིར། དེས་ན་ས་བརྐོ་བ་བཀག་པས་དགག་བྱ་དང་ལྡན་པའི་བྱེ་མ་བརྐོ་བ་བཀག་ཟིན་པ་ཡིན་ནོ་ཞེ་ན། ལུང་གི་དགོངས་པ་སྔར་བཤད་ཚར་རོ། །
རྒྱུ་མཚན་མཚུངས་པ་ཐམས་ཅད་གཅིག་བཀག་པས་ཐམས་ཅད་དགག་པར་འགྱུར་ན། དུད་འགྲོ་གསོད་པ་སོགས་བཀག་པས་འདེབས་སྤྱོད་ཡང་དགག་པར་འགྱུར་ལ། བརྫུན་བཀག་པས་བཞི་མེད་དང་། བག་ཙམ་གྱི་སྐུར་འདེབས་དང་། བརྫུན་དུ་སྨྲ་བའི་ལྟུང་བྱེད་ཀྱང་དགག་པར་འགྱུར་ལ། འདོད་ན། དེ་དག་ལ་ལས་དང་པོ་པ་མི་སྲིད་པར་ཐལ་ཞིང་། རུང་མཐུན་བཅས་པའང་དགོས་པ་མེད་པར་འགྱུར་རོ། །
དེས་ན་རུང་མཐུན་གསུངས་པའི་གོང་ཡན་ཆད་དུ་རུང་ངོ་ཞེས་དངོས་སུ་གནང་བ་ཡང་མེད། མི་རུང་བ་མི་བྱའོ་ཞེས་དངོས་སུ་བཀག་པ་ཡང་མེད་པ་དོན་ལ་གནང་བཀག་གི་རྒྱུ་མཚན་ཡོད་པའི་གཞི་དེ་ལ་བརྩིའོ། །
རུང་མཐུན་བཅས་རྟིང་མི་རུང་བ་ཐམས་ཅད་རུང་མཐུན་གྱིས་བཀག རུང་བ་ཐམས་ཅད་རུང་མཐུན་གྱིས་གནང་བ་ཡིན་པས་དེའི་གཞི་དེ་ལ་བྱའོ། །
གཉིས་པ་རུང་མཐུན་རང་གི་ངོ་བོ་ནི། སྔར་སྒྲུབ་པའི་བསླབ་པ་འཆའ་བའི་རྒྱུ་མཚན་ཡོད། དགག་པའི་བསླབ་པ་འཆའ་བའི་རྒྱུ་མཚན་མེད་ན་རུང་བར་བསྒྲུབ་བཟློག་ན་མི་རུང་བར་བསྒྲུབ་སྟེ། དཔེར་ན་མིག་སྨན་མིག་ལ་ཕན་པའི་ཕྱིར་དུ་བསྟེན། སྒེག་རྫས་སུ་མི་བསྟེན་ཞེས་གསུངས་པས། སྔར་ཏམ་བུ་ལ་རུང་བས་ཟོ་ཞིག མི་རུང་བས་མ་ཟ་གཅིག་ཅེས་གང་ཡང་མ་གསུངས་ཀྱང་སྨན་རྣམས་ཁ་ཤོལ་བའི་དོན་དུ་རུང་ལ། སྒེག་རྫས་སུ་མི་རུང་བར་སྒྲུབ་པ་དང་། སྔར་འགྲེང་ཏེ་བཤང་བ་མི་བྱའོ་ཞེས་མི་རུང་བར་བསྟན་པས་ཉལ་ཏེ་བཤང་གཅི་བྱེད་པའང་མི་རུང་པར་བསྒྲུབ་པ་དང་། སྔར་རྡོའི་ཡོལ་གོར་དུ་ཟས་ཟ་བ་གནང་བས་ཁམ་ཕོར་དུའང་ཟས་ཟ་བ་གནང་བར་སྒྲུབ་པ་སྟེ། མདོར་ན་ཆོས་ཅན་རུང་མཐུན་མ་བཅས་གོང་གི་གནང་མེད་བཀག་མེད་དེ་ལ། རྟགས་དགོས་པ་ཡོད་པས་རུང་བ་དང་མཐུན། དགག་བྱ་མེད་པས་མི་རུང་བ་དང་འགལ་བ་རྟགས་སུ་བཀོད་ནས་རུང་བར་བསྒྲུབ། ཡང་དགག་བྱ་ཡོད་པས་མི་རུང་བ་དང་མཐུན་དགོས་པ་མེད་པས་རུང་བ་དང་འགལ་བ་རྟགས་སུ་བཀོད་ནས་མི་རུང་བར་བསྒྲུབ་པ་ཡིན་ལ། སྟོན་པས་རུང་མཐུན་བཅས་པས་ཆོས་ཅན་དེའི་སྟེང་དུ་རྟགས་དེས་བསྒྲུབ་བྱའི་ཆོས་དེ་སྒྲུབས་ཤིག་ཅེས་གསུངས་པས། རྟགས་དེ་ལ་ཆོས་ཀྱིས་ཁྱབ་པར་སྟོན་པས་བཅས་པ་ཡིན་ལ། ཕྱིས་རུང་མཐུན་སྦྱོར་བ་པོས་རྟགས་དེས་ཆོས་ཅན་དེ་ལ་བསྒྲུབ་བྱའི་ཆོས་དེ་བསྒྲུབས་ནས་འཇུག་ཟློག་བྱེད་པ་ཡིན་ནོ། །

གསུམ་པ་རུང་མཐུན་བཅས་པའི་དགོས་པ་ནི། སྔར་དགག་དགོས་དང་ལྡན་ཡང་། དགག་སྒྲུབ་ཀྱི་བསླབ་པ་དངོས་སུ་མ་བཅས་པ་རྣམས་ལ། ཕྱི་རབས་ཀྱི་སྐྱེ་བོས་བཅས་པ་ནི་མེད་སྙམ་ནས་དགག་བྱ་དང་ལྡན་པ་ལ་ཞུགས། དགོས་པ་དང་ལྡན་པ་ལས་ལོག་པས་ཉེས་དམིགས་ཆེན་པོ་འབྱུང་བས་དེ་དགག་པའི་ཕྱིར་དུ་མྱ་ངན་ལས་འདས་པའི་གེགས་སུ་གྱུར་པ་རྣམས་ནི་དགག་དགོས། གྲོགས་སུ་གྱུར་པ་རྣམས་ནི་སྒྲུབ་དགོས་པས་དགག་དགོས་དང་ལྡན་པ་ལ་བཅས་པས་ཁྱབ་པར་མཛད་པ་ཡིན་ལ། རྗེས་འཇུག་གིས་ཀྱང་དེ་ལྟར་འཇུག་ཟློག་བྱས་པས་མྱ་ངན་ལས་འདས་པའི་གེགས་སུ་གྱུར་པ་སྤངས་ཤིང་གྲོགས་སུ་གྱུར་པ་བསྟེན་པས་མྱ་ངན་ལས་འདས་པ་ཐོབ་པའི་ཐབས་སུ་འགྱུར་བའི་ཕྱིར་རོ། །
བཞི་པ་རུང་མཐུན་སྦྱར་བ་ལ་དངོས་གཞི་དང་ན་སྨད་དུ་ཇི་ལྟར་འགྱུར་ཚུལ་ནི། གཞི་ལ་སོགས་པའི་ཡན་ལག་ཐམས་ཅད་མཉམ་ན་མཉམ་པར་འགྱུར་ཏེ་ལུག་བལ་དཀོན་ཞིང་རིན་ཆེ་བར་དེའི་སྟན་བྱས་ན་ལྟུང་བ་དངོས་བཞིར་འགྱུར་བ་བཞིན་ནོ། །
ཆུ་ལ་རྩེ་བའི་ལྟུང་བ་ཆུ་མ་ཡིན་པ་ལ་རྩེས་ན་ན་སྨད་པའམ། རང་གིས་བྱ་དགོས་པའི་ལྟུང་བ་གཞན་ལ་བཅོལ་ན་ན་སྨད་པ་ལྟར། གཞིའི་ཡན་ལག་ལ་སོགས་པའི་སྒོ་ནས་ན་སྨད་ན་ལྟུང་བའང་ན་སྨད་དེ། བོན་པོའི་འདུག་གནས་སུ་ཟ་བ་ད་ང་། བོན་པོ་ལ་ཟས་བྱིན་པའམ་ན་སྨད་པར་འགྱུར་བར་ཤེས་པར་བྱའོ། །
དེའི་རྗེས་སུ་འབྲངས་ནས་ཕྱིར་བཅོས་པའི་ཚུལ་ཡང་ཤེས་པར་བྱའོ། །
ཞེས་གསུངས་སོ།།  ༈  །།གཉིས་པ་ནི། འདུལ་བ་མདོར་བསྡུས་ལ་གཉིས་ཏེ། སྤྱིའི་དོན་དང་ཡན་ལག་གི་དོན་ནི། །
དང་པོ་ལ་གསུམ་སྟེ། བཤད་བྱའི་མདོ་དགོད་པ། གོ་རིམ་ལ་སྐྱོན་ཆགས་པ་སྤོང་བ། བསྡུས་པ་རྒྱས་པར་བཤད་པའོ། །
དང་པོ་ནི། འདུལ་བ་འོད་ལྡན་དུ་ཕྲན་ཚེགས་དྲངས་པ་ལས། དེ་ནས་བཅོམ་ལྡན་འདས་ཀྱིས་ཡོངས་སུ་མྱ་ངན་ལས་འདས་པའི་དུས་དེའི་ཚེ་དགེ་སློང་རྣམས་ལ་བཀའ་སྩལ་པ། དགེ་སློང་དག་ངས་ཁྱེད་ལ་འདུལ་བར་རྒྱ་ཆེར་ནི་བསྟན་གྱི། མདོར་བསྡུས་པ་མ་བསྟན་པས་འོན་ཀྱང་མདོར་བསྡུས་པ་ཡང་ཉོན་ཅིག དགེ་སློང་དག་ངས་ཁྱེད་ལ་གང་ཞིག་གནང་བ་ཡང་མེད་ལ། བཀག་པ་ཡང་མེད་ལ། རུང་བ་དང་ཉེ་ཞིང་བྱ་བ་མ་ཡིན་པ་ཟློག་པར་བྱེད་པ་ནི་བྱ་བ་ཡིན་པར་གཟུང་བར་བྱའོ། །
མི་རུང་བ་དང་ཉེ་ཞིང་། རུང་བ་དང་འགལ་བ་ནི་བྱ་བ་མ་ཡིན་པས་སྤྱད་པར་མི་བྱའོ། །
ཞེས་གསུངས་སོ། །
གཉིས་པ་ནི། ཁ་ཅིག་ན་རེ་དངོས་བཅས་སྔར་བསྟན་ནས། རུང་མཐུན་ཕྱིས་སྟོན་པ་འདི་གོ་རིམ་ལ་སྐྱོན་ཆགས་པ་ཡིན་ཏེ། དངོས་བཅས་རྒྱས་བཤད་དང་། རུང་མཐུན་མདོར་བསྟན་ལྟ་བུ་ཡིན་པའི་ཕྱིར། ཁྱབ་སྟེ། སྒྲའི་བསྟན་བཅོས་ལས། དང་པོ་གཉིས་ལས་མཆོད་འོས་སམ། །
ཡང་ན་ཡི་གེ་རབ་ཉུང་བ། །
ཞེས་བཤད་པའི་ཕྱིར་ཞེ་ན། སྐྱོན་མེད་དེ། ལུང་ལས་དངོས་བཅས་སྔར་བསྟན། རུང་མཐུན་ཕྱིས་བསྟན་པ་ལྟར་འདིར་ཡང་དེ་དང་མཐུན་པར་བསྟན་པ་དང་། དངོས་བཅས་ལ་བརྟེན་ནས། མདོར་བསྡུས་ཀྱི་སྤང་བླང་ལ་འཇུག་དགོས་པའི་ཕྱིར། གསུམ་པ་ལ་ལྔ་སྟེ། དབྱེ་བ། ངོ་བོ། མཚན་ཉིད། ངེས་ཚིག་སྦྱོར་བའི་ཚུལ། རྒྱུ་མཚན་ནོ། །
དང་པོ་ལ་གསུམ་སྟེ། རྒྱུ་མཚན་གྱི་སྒོ་ནས། ངོ་བོའི་སྒོ་ནས། གནས་སྐབས་ཀྱི་སྒོ་ནས་དབྱེ་བའོ། །
དང་པོ་ལ་གསུམ་སྟེ། དགག་པའི། སྒྲུབ་པའི། གནང་བའི་འདུལ་བ་མདོར་བསྡུས་པའོ། །
དང་པོ་ནི། བྱེ་མ་འཐས་པར་གནས་པའི་སྲོག་ཆགས་དང་བཅས་པ་བརྐོས་པ་བཀག་པ་ལྟ་བུའོ། །
གཉིས་པ་ནི། དགེ་ཚུལ་གྱིས་གསོ་སྦྱོང་བྱེད་དགོས་པ་ལྟ་བུ་སྟེ། སུམ་བརྒྱ་པར། གལ་ཏེ་མངོན་སུམ་གསུངས་པ་མེད་གྱུར་ཀྱང་། །

དགག་དབྱེ་གསུངས་ཕྱིར་འདིར་ནི་གསོ་སྦྱོང་ཡོད། །
དགག་དབྱེ་དག་པ་གོ་བར་བྱ་ཕྱིར་ཏེ། །
དེ་ལས་གསོ་སྦྱོང་དོན་ནི་ཐ་དད་མིན། །
ཞེས་པ་ལྟར་རོ། །
གསུམ་པ་ནི། ཁམ་ཕོར་དུ་ཟས་ཟ་བ་གནང་བ་ལྟ་བུའོ། །
གཉིས་པ་ངོ་བོའི་སྒོ་ནས་འདུལ་བ་མདོར་སྡུས་ལ་གཉིས་ཏེ། རྒྱུ་ཚོགས་དང་བཅས་པའི་འདུལ་བ་མདོར་བསྡུས་དང་། བཅས་པ་ངོ་བོ་ཡན་ལག་གི་འདུལ་བ་མདོར་བསྡུས་སོ། །
དང་པོ་ནི་སྲོག་ཆགས་དང་བཅས་པའི་བྱེ་མ་བརྐོ་བ་བཀག་པ་ལྟ་བུའོ། །
གཉིས་པ་ནི། འཁྲིག་ཚིག་སྨྲ་བའི་ལྷག་མ་བསྐྱེད་པ་ལ་རྫུ་འཕྲུལ་གྱི་ཆོས་ཅན་མ་ཡིན་པ་དགོས་པ་བཞིན་དུ་བསྙེན་བསྐུར་བསྔགས་པའི་ལྷག་མ་བསྐྱེད་པ་ལ་ཡང་རྫུ་འཕྲུལ་གྱི་ཆོས་ཅན་མ་ཡིན་པ་དགོས་པ་ལྟ་བུའོ། །
གསུམ་པ་གནས་སྐབས་ཀྱི་སྒོ་ནས་དབྱེ་ན། ངོ་བོ་ཉིད་ཀྱི་མདོར་བསྡུས་དང་། བྱེད་པའི་མདོར་བསྡུས་གཉིས་སོ། །
གཉིས་པ་ངོ་བོ་ནི། གསལ་ཁ་མ་དོད་པ་སྟེ། འདུལ་བའི་བསླབ་པ་རྣམ་པར་གཞག་པའི་བདག་ཉིད་བྱ་བ་དང་སྦྱར་ནས་གསལ་ཁ་མ་དོད་པའོ། །
གསུམ་པ་མཚན་ཉིད་ནི། འདུལ་བའི་བསླབ་པ་རྣམ་པར་གཞག་པའི་བདག་ཉིད་གང་ཞིག་བྱ་བ་དང་སྦྱར་ནས་གསལ་ཀ་མ་དོད་པའོ། །
བཞི་པ་ངེས་ཚིག་ནི། ཚུལ་ཁྲིམས་སྟོན་པར་བྱེད་པས་འདུལ་བ། དགག་དགོས་ཀྱི་རྒྱུ་མཚན་ལ་བརྟེན་ནས་གཞི་དང་མ་སྦྱར་བར་བླང་དོར་མདོར་བསྡུས་ཏེ་སྟོན་པར་བྱེད་པས་མདོར་བསྡུས་ཞེས་བྱའོ། །
གང་ལ་སྦྱར་བའི་ཚུལ་ནི། སྤྱིར་གནང་བཀག་མཛད་ལ་གསལ་ཀ་དོད་པའི་སྒོ་ནས་གནང་བཀག་མ་མཛད་པ་དེ་ལ་བྱའོ། །
འདུལ་བ་མདོར་བསྡུས་ཞེས་པའི་ཐ་སྙད་ནི་རྒྱ་ཆེར་འགྲེལ། རང་འགྲེལ། བམ་ལྔ། འགྲེལ་ཆུང་། འགྲེལ་པ་བར་མ། སུམ་བརྒྱ་པ་རྩ་འགྲེལ་རྣམས་ལས་བཤད་དེ། སུམ་བརྒྱ་པ་ལས། འདུལ་བ་མདོར་བསྡུས་ཞེས་བྱ་སྒྲོན་མ་དང་། །
འདྲ་བ་གཞན་ནི་བདེ་བར་གཤེགས་པའི་གསུང་། །
ཞེས་སོ། །
ལྔ་པ་རྒྱུ་མཚན་ལ་གསུམ་སྟེ། དགག་པའི་རྒྱུ་མཚན། སྒྲུབ་པའི་རྒྱུ་མཚན། གནང་བའི་རྒྱུ་མཚན་ནོ། །
ཁ་ཅིག་འདུལ་བ་མདོར་བསྡུས་ལ་རྒྱུ་ཚོགས་དང་བཅས་པ་དང་། ཡན་ལག་གི་འདུལ་བ་མདོར་བསྡུས་དང་། ངོ་བོ་ཉིད་ཀྱི་འདུལ་བ་མདོར་བསྡུས་དང་། བྱེད་པའི་འདུལ་བ་མདོར་བསྡུས་བཞིར་དབྱེ་བ་མི་འཐད་དེ། འདུལ་བ་མདོར་བསྡུས་ཀྱི་བསྟན་དོན་འདུལ་བ་མདོར་བསྡུས་མ་ཡིན་པའི་ཕྱིར་ཏེ། འདུལ་བ་མདོར་བསྡུས་དང་རྒྱས་པ་གཉིས་ཀ་ཡང་འདུལ་བའི་གསུང་རབ་ལ་བྱེད་དགོས་པའི་ཕྱིར་རོ། །
ཁ་ཅིག་འདུལ་བ་མདོར་བསྡུས་ཡིན་ན་འདུལ་བ་རུང་མཐུན་ཡིན་དགོས་ཟེར་བ་ཡང་མི་འཐད་དེ། འདུལ་བ་མདོར་བསྡུས་དེ་ལ་རུང་མཐུན་དང་མི་རུང་མཐུན་གཉིས་ཡོད་པའི་ཕྱིར་ཏེ། མི་རུང་བ་དང་མཐུན་ལ་རུང་བ་དང་འགལ་བ་ནི་རུང་བ་མ་ཡིན་པར་བསྡུ། ཕྱི་མ་དང་མཐུན་ལ་སྔ་མ་དང་འགལ་བ་ནི་རུང་བར་རོ། །
ཞེས་གསུངས་པའི་ཕྱིར། གཉིས་པ་ཡན་ལག་གི་དོན་ནི། སྤྱི་དོན་རྒྱས་པར་བཤད་པ་ཉིད་ཀྱིས་ལེགས་པར་གྲུབ་པ་ཡིན་ནོ། །
ཡོན་ཏན་ཀུན་གྱི་རྩ་བ་ངེས་འབྱུང་གི །ཚུལ་ཁྲིམས་ཡིན་པ་དམ་པ་རྣམས་ཀྱིས་གསུངས། །
དེ་ཕྱིར་དེ་ཉིད་མ་ཐོབ་ཐོབ་པ་དང་། །
ཐོབ་པ་བསྲུང་དང་ཉམས་ན་ཕྱིར་བཅོས་པའི། །
ཚུལ་འདི་བླ་མའི་གསུང་བཞིན་བདག་དང་ནི། །
གཞན་ལ་ཕན་ཕྱིར་ཚིག་དོན་རབ་གསལ་བར། །
རང་བཟོ་སྤངས་ཏེ་གཟུ་པོའི་བློ་ཡིས་བསྒྲུབས། །
བདག་བློ་རྣམ་དཔྱོད་སྦྱངས་པ་ཞན་པ་དང་། །
བརྗོད་བྱ་ཟབ་རྒྱས་རྟོགས་པར་དཀའ་བའི་ཕྱིར། །
ནོངས་པ་མཆིས་གང་འཕགས་དང་མཁས་པ་ཡིས། །

