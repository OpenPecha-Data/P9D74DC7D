༄༅། །
རབ་ཏུ་བྱུང་བ་རྣམས་ཀྱི་བསླབ་བྱ་ཉམས་སུ་བླང་བའི་ཆོས་འདུལ་བ་རྒྱ་མཚོའི་སྙིང་པོ་ཞེས་བ་བྱ་བཞུགས་སོ།། དགེ་སློང་གི་བསླབ་བྱ་གསལ་བར་སྟོན་པ་འདུལ་བ་རྒྱ་མཚོའི་སྙིང་པོ་ཞེས་བྱ་བ། ཐམས་ཅད་མཁྱེན་པ་ལ་ཕྱག་འཚལ་ལོ། །
ཟབ་ཡངས་ཡེ་ཤེས་རྒྱ་མཚོར་སྐྱེ་བ་བརྙེས། །
ཡོན་ཏན་རིན་ཆེན་གླིང་ལ་དབང་འབྱོར་ཞིང་། །
རྣམ་དཀར་མཛད་པའི་གདེངས་ཀ་མངོན་མཐོ་བ། །
ལྷ་མིའི་སྟོན་པ་གདེངས་ཅན་དབང་པོར་འདུད། །
ལེགས་གསུང་སྡུད་པོ་མཆོད་འོས་ཉེ་བར་འཁོར། ལེགས་པར་བསྙེན་པའི་མཁན་པོ་སྒྲ་ཅན་འཛིན། །
ལེགས་ལམ་འདོམས་མཛད་འཕགས་པ་ཡོན་ཏན་འོད། །
ཆོས་འདུལ་སྲོག་ཤིང་གསུམ་ལའང་ཕྱག་བགྱིས་ནས། །
རྣམ་དཀར་ཚུལ་ཁྲིམས་ཇི་ལྟར་ཐོབ་པ་དང་། །
ཚུལ་བཞིན་བསྲུང་དང་ཉམས་པ་གསོ་བའི་ཚུལ། །
ཆོས་འདུལ་རྒྱ་མཚོའི་སྙིང་པོ་མདོར་བསྡུས་པ། །
དོན་གཉེར་རེ་བ་བསྐང་ཕྱིར་བཤད་པར་བྱ། །
སྐལ་བ་དང་ལྡན་པའི་གང་ཟག་བདག་ལེགས་སུ་འདོད་པ་དག་གིས་འཁོར་བའི་སྡུག་བསྔལ་མཐའ་དག་སྤངས་ནས་རྣམ་པར་གྲོལ་བའི་གོ་འཕང་ཐོབ་པར་བྱ་དགོས་ལ། དེ་ལ་ཡང་ཟག་པ་མེད་པའི་ཤེས་རབ་ཀྱིས་ཉོན་མོངས་པ་བག་ཆགས་དང་བཅས་པ་སྤང་དགོས། ཤེས་རབ་དེ་ཡང་ཏིང་ངེ་འཛིན་གྱི་ཆུ་གཙང་མ་ལ་བརྟེན། དེ་ལ་ཚུལ་ཁྲིམས་རྣམ་པར་དག་པའི་སྣོད་གཙང་མ་དགོས་པས། བསླབ་པ་གསུམ་པོ་ནི་རྣམ་པར་གྲོལ་བའི་ལམ་གྱི་གཙོ་བོ་ཡིན་ཏེ། ལུང་སྨན་གྱི་བཞི་ལས། དགེ་སློང་དག་ཚུལ་ཁྲིམས་གོམས་པར་བྱས་ན་ཏིང་ངེ་འཛིན་ཡུན་རིང་དུ་གནས་པར་འགྱུར་རོ། །
ཏིང་ངེ་འཛིན་གོམས་པར་བྱས་ན་ཤེས་རབ་ཡུན་རིང་དུ་གནས་པར་འགྱུར་རོ། །
ཤེས་རབ་གོམས་པར་བྱས་ན་འདི་ལྟ་སྟེ། འདོད་ཆགས་དང་། ཞེ་སྡང་དང་། གཏི་མུག་ལས་སེམས་ཡང་དག་པ་ཁོ་ནར་རྣམ་པར་གྲོལ་བར་འགྱུར་རོ། །
ཞེས་བཤད་པས་སོ། །
ཚུལ་ཁྲིམས་རྣམ་པ་དག་པ་དེ་ཡང་ངེས་འབྱུང་གི་བསམ་པས་ཀུན་ནས་བསླངས་པའི་སོ་སོར་ཐར་པ་རིས་བདུན་ཡིན་ལ། དེ་རྣམས་ཀྱི་མཆོག་ཏུ་གྱུར་པ་ནི་དགེ་སློང་གི་སྡོམ་པ་ཡིན་པས་དེའི་བསླབ་བྱ་གསལ་བར་བཤད་པ་ལ། དོན་བཞི་སྟེ། མ་ཐོབ་པ་ཐོབ་པར་བྱེད་པའི་ཆོ་ག ཐོབ་པ་མི་ཉམས་པར་བསྲུང་བའི་ཚུལ། ཉམས་ན་ཕྱིར་བཅོས་པའི་ཚུལ། དེ་དག་གི་དོན་གྱི་འབྲེལ་བརྩི་བའོ། །
དང་པོ་ལ་གཉིས་ཏེ། གང་ཟག་སྐལ་ལྡན་གྱི་དབང་དུ་བྱས་པ་སྔོན་གྱི་ཆོ་ག ཐུན་མོང་གི་དབང་དུ་བྱས་པ་ད་ལྟར་གྱི་ཆོ་གའོ། །
དང་པོ་ལའང་གསོལ་བཞིའི་ལས་ལ་མི་ལྟོས་པའི་སྔོན་ཆོག་དང་། དེ་ལ་ལྟོས་པའི་སྔོན་ཆོག་གཉིས་ལས། དང་པོ་ནི་རང་བྱུང་དང་། ཡེ་ཤེས་ཁོང་དུ་ཆུད་པ་དང་། ཚུར་ཤོག་སོགས་ཡིན་ལ། ཕྱི་མ་ནི་ལུང་གཞི་དང་། མདོ་རྩ་དང་། ཀརྨ་ཤ་ཏམ་ལས་གསུངས་པའི་གསོལ་བཞིའི་ལས་ཀྱི་ཅིག་ཅར་རབ་ཏུ་བྱུང་བ་དང་། བསྙེན་པར་རྫོགས་པ་སྒྲུབ་པར་བྱེད་པའི་ཆོ་ག་དེ་ཉིད་དོ། །
གཉིས་པ་ལ། སྐྱེ་ལ་ཉེས་བཅས་ཀྱི་དབང་དུ་བྱས་ན་ཚིགས་སྔ་མ་གཉིས་སྔོན་དུ་མ་སོང་བ་ལ་ཡང་སྐྱེ་ཞིང་། ཉེས་མེད་ཕུན་ཚོགས་ཀྱི་དབང་དུ་བྱས་ན་ཚིགས་སྔ་མ་གཉིས་རིམ་ཅན་དུ་བླངས་པ་མ་ཉམས་པའི་སྟེང་དུ། མངོན་གྱུར་བཅུའི་སྒོ་ནས་བསྙེན་པར་རྫོགས་པའི་སྡོམ་པ་བསྒྲུབ་པར་བྱ་དགོས་ཏེ། ལས་ཀྱི་ཆོ་ག་དག་ལས་ཤེས་པར་བྱའོ། །
གཉིས་པ་ཐོབ་པ་མི་ཉམས་པར་བསྲུང་བའི་ཚུལ་ལ་ལྔ་སྟེ། ཕྱིའི་རྐྱེན་གང་ཟག་གཞན་ལ་བརྟེན་ནས་བསྲུང་བ་དང་། ནང་གི་ཉེར་ལེན་རང་གི་བསམ་པ་ཕུན་སུམ་ཚོགས་པའི་སྒོ་ནས་བསྲུང་བ་དང་། སྤང་བྱ་མི་མཐུན་ཕྱོགས་ངོ་ཤེས་པའི་སྒོ་ནས་བསྲུང་བ་དང་། དགེ་བ་ཉམས་སུ་ལེན་པ་བསླབ་པ་ཡོངས་སྦྱོང་གི་སྒོ་ནས་བསྲུང་བ་དང་། བདེ་བར་གནས་པའི་རྐྱེན་བསྟེན་པའི་སྒོ་ནས་བསྲུང་བའོ། །

དང་པོ་ལ་བདུན་ཏེ། ཡུལ་གང་ལ་གནས་སུ་གཟུང་བ། གང་ཟག་གང་གིས་གཟུང་བ། བསམ་པ་ཅི་ལྟ་བུས་གཟུང་བ། ཡུན་ཅི་སྲིད་དུ་གཟུང་བ། ཆོ་ག་གང་གིས་འཛིན་ཅིང་བྱ་བ་ཞུ་བ། དགོས་པ་གང་གི་ཕྱིར་འཛིན་པ། གནས་འཇིག་པའི་རྒྱུ་སྤོང་ཞིང་ཆད་པ་བཅད་པས་ཕྱིར་བཅོས་པའི་ཐབས་སོ། །
དང་པོ་ནི། གནས་ཀྱི་བླ་མའི་མཚན་ཉིད་ནི། འདུལ་བ་སུམ་བརྒྱ་པ་ལས། ཚུལ་ཁྲིམས་ལྡན་ཞིང་འདུལ་བའི་ཆོ་ག་ཤེས། །
ནད་པ་སྙིང་བརྩེ་འཁོར་ནི་དག་པ་དང་། །
ཆོས་དང་ཟང་ཟིང་ཕན་འདོགས་ཀྱིས་བརྩོན་པ། །
དུས་སུ་འདོམས་པ་དེ་དག་བླ་མར་བསྔགས། །
ཞེས་གསུངས་ཏེ། ཚུལ་ཁྲིམས་ལྡན་པ་ནི་བསྙེན་པར་རྫོགས་ནས་ལོ་བཅུ་བར་མ་ཆད་དུ་ལོན་པ་སྟེ། དེའི་ཁྱད་པར་གྱི་ཆོས་ལྟ་བ་དང་མཚན་མཐུན་པ། ཐ་སྙད་གསུམ་དང་ལྡན་པ། བྱེ་བ་ན་ཆོས་མ་ཡིན་པའི་ཕྱོགས་སུ་མ་སོང་བ། ས་རང་བཞིན་དུ་གནས་པ་རྣམས་ཀྱང་དགོས། འདུལ་བའི་ཆོ་ག་ཤེས་པ་ནི་ལྔ་ཕྲུགས་ཀྱི་གཙོ་བོ་སྟེ་ལྔ་ཕྲུགས་སུ་སྦྱར་བ་ཉི་ཤུ་རྩ་གཅིག་གང་རུང་དང་ལྡན་པ་དགོས་སོ། །
དེ་ཡང་ལུང་བར་སྡོམ་ལས། ལོ་བཅུ་འཛིན་དང་མཁས་པ་དང་། །
རིག་དང་གསལ་དང་འཛིན་འཇུག་དང་། །
སློབ་དང་སློབ་འཇུག་རྣམ་པ་གཉིས། །
ཕུན་སུམ་ཚོགས་གཉིས་རྣམ་པ་གསུམ། །
སློབ་དང་མི་སློབ་བྱུང་ཤེས་དང་། །
གནས་འཆའ་འཆར་འཇུག་ལྟུང་ཤེས་སོ། །
ཞེས་ཏེ་གཞུང་གི་སྟེང་དུ་རྟོགས་པར་བྱའོ། །
ནད་པ་སྙིང་བརྩེ་སོགས་ནི་འཁོར་ལ་ཕན་འདོགས་པ་སྟེ། མདོར་བསྡུ་ན། མདོ་རྩར། ཚུལ་ཁྲིམས་དང་། ཤེས་པ་དང་། འཁོར་ལ་ཕན་འདོགས་པ་གསུམ་དུ་གསུངས་ཏེ། དེ་ལྟ་བུ་གནས་ཀྱི་སློབ་དཔོན་དུ་གཟུང་ངོ་། །
གཉིས་པ་ནི། སུམ་བརྒྱ་པ་ལས། བླ་མ་ལ་གུས་ཚུལ་ཁྲིམས་ཡོངས་དག་དང་། །
བསམ་གཏན་དང་ནི་འདོན་ལ་རྟག་བརྩོན་དང་། །
གྲིམ་ཞིང་དུལ་ལ་བཟོད་དང་ལྡན་པ་ནི། །
སྡོམ་བརྩོན་གནས་པའི་ཆོས་ལྡན་ཤེས་པར་བྱ། །
ཞེས་གསུངས་པ་ནི། སློབ་མ་ཕུན་སུམ་ཚོགས་པའི་ཁྱད་པར་ཡིན་ལ། ངེས་པར་དགོས་པ་ནི། རབ་ཏུ་བྱུང་བ་སྡེ་ལྔའི་སྡོམ་པ་གསོ་རུང་ཡན་ཆད་དང་ལྡན་པ། མཚན་དང་ལྟ་བ་མཐུན་པ། ཐ་སྙད་གསུམ་དང་ལྡན་པ། ལུས་ཐ་མལ་པར་གནས་པ། གནས་ནས་ཕྱུང་བ་མ་ཡིན་པ། ལས་དང་པོ་པ་མ་ཡིན་པ། ཆོས་གཉིས་ལྡན་མ་ཡིན་པའོ། །
གསུམ་པ་ནི། མྱ་ངན་ལས་འདས་པའི་བསམ་པ་བརྟན་པོས་གནས་སུ་འཛིན་ནོ། །
བཞི་པ་ནི། ཇི་སྲིད་འཚོའི་བར་རམ། རང་ཉིད་བསྙེན་པར་རྫོགས་ནས་ལོ་བཅུ་བར་མ་ཆད་དུ་ལོན་པ་དང་། ལྔ་ཕྲུགས་སུ་སྦྱོར་བ་ཉི་ཤུ་རྩ་གཅིག་གང་རུང་དང་ལྡན་པ་སྟེ། ཆོས་གཉིས་ལྡན་དུ་མ་གྱུར་གྱི་བར་དུ་གནས་སུ་འཛིན་ནོ། །
ལྔ་པ་ལ་སྦྱོར་བ། དངོས་གཞི། རྗེས་གསུམ། དང་པོ་ནི། དྲི་བ་ལ་སོགས་པས་གནས་ཀྱི་འོས་ཡིན་མིན་བརྟག་སྟེ། སྔར་བཤད་པའི་གནས་དེ་ལྟ་བུ་བ་ལ་བསླབ་པ་རྒན་ན་གུས་པས་ཕྱག་གསུམ་བྱས་ནས་གནས་ཀྱི་བླ་མའི་ཞབས་མཐིལ་གཉིས་ལ། རང་གི་ལག་མཐིལ་གཉིས་ཀྱིས་བཅངས་ཏེ་ཙོག་ཙོག་པུར་འདུག་གནས་སོ། །
གཞོན་ན་ཕྱག་བྱ་མི་དགོས་པར་བཤད། སྤྱོད་ལམ་གཞན་འདྲའོ། །
གཉིས་པ་ནི། སྔར་ཆོས་འབྲེལ་མེད་ན། བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ། བཙུན་པ་ལ་གནས་སུ་གསོལ་གྱི། བཙུན་པ་བདག་གི་གནས་མཛད་དུ་གསོལ། བཙུན་པ་ལ་གནས་ནས་བདག་མཆི་བར་བགྱིའོ། །
ཞེས་ལན་གསུམ་བརྗོད། གསུམ་པ་མཇུག་ནི། ཡུལ་གྱིས་ཐབས་ཡིན་ནོ། །
གཟུང་བ་པོས་ལེགས་སོ་ཞེས་བརྗོད་དོ། །
ཆོས་འབྲེལ་ཡོད་ན། སློབ་དཔོན་དགོངས་སུ་གསོལ་ཞེས་བརྗོད། མཁན་པོ་ལ་ནི་ཆོ་གའི་སྒོ་ནས་བཟུང་བ་མི་དགོས་ལ་བྱ་བ་ཞུ་བས་ཆོག་གོ །བྱ་བ་ཞུ་བའི་ཚུལ་ནི་དམིགས་བསལ་མ་གཏོགས་ཉིན་ཞག་ཕྲུགས་གཅིག་གིས་ལུས་ངག་གི་རྩོམ་པ་ཅི་བྱེད་གནས་ཀྱི་བླ་མ་དེ་ལ་ཞུས་པས་ངོ་ཚ་ཁྲེལ་ཡོད་ཀྱི་བསམ་པ་གོང་ནས་གོང་དུ་འཕེལ་བར་བྱེད་པའི་ཐབས་ཁྱད་པར་ཅན་ཡིན་ཏེ། དེའི་སྦྱོར་བ་ནི་གནས་ཀྱི་བླ་མ་ལ་ཕྱག་གསུམ་བྱ། ཙོག་ཙོག་པུར་འདུག་ནས་དངོས་གཞི་སློབ་དཔོན་ནམ་མཁན་པོ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་དགུང་དང་གདུགས་ཀྱི་རིམ་པ་ལ་འཚལ་མ་འཚལ་བ་དང་། ཆོས་ཁུམས་པ་དང་། ཞབས་ཏོག་བགྱིད་པ་དང་། ཕྱིས་མལ་འཆའ་བ་དང་། ཕྱིས་ཉལ་བ་དང་། སྲོད་དང་ཐོ་རངས་དགེ་བའི་སྦྱོར་བ་རྔོ་ཐོགས་ཚད་བྱེད་པ་དང་། གཞན་ཡང་བགྱིད་པར་འོས་པ་མཐའ་དག་བགྱིད་པར་ཞུ་འཚལ། ཞེས་ལན་གཅིག་བརྗོད། འཇུག་ཡུལ་གྱིས་བག་དང་ལྡན་པར་མཛོད་ཅིག་ཅེས་བྱས་པའི་རྗེས་ལ། སྤྱོད་ལམ་ལ་བློ་བཟེ་བར་བྱས་ཏེ། བུ་དང་ཕའི་འདུ་ཤེས་ཀྱིས་མཚམས་ནང་གཅིག་ཏུ་གནས་པར་བྱའོ། །

དེས་ནི་ཉིན་ཞག་ཕྲུགས་གཅིག་གི་བྱ་བ་ཉམས་སུ་ལེན་ཚུལ་བསྟན་ལ། གནས་དང་སློབ་མ་ལྷན་ཅིག་གནས་གཅིག་ན་ཡོད་ན། སྔ་དྲོ། ཕྱི་དྲོ། མཚན་མོ་སྟེ་དུས་གསུམ་གྱི་ཡང་བྱ་བ་ཞུ། རྒྱང་གྲགས་གཅིག་གིས་བར་དུ་ཆོད་པ་ལ་ཉིན་རེ་ལ་ལན་རེ། རྒྱང་གྲགས་ལྔས་བར་དུ་ཆོད་ན་ཞག་ལྔའམ་དྲུག དཔག་ཚད་ཕྱེད་དང་གསུམ་གྱིས་བར་དུ་ཆོད་ན་ཟླ་བ་ཕྱེད་ཀྱི་བྱ་བ་ཞུ་ཚུལ་ཡང་ཤེས་པར་བྱའོ། །
དམིགས་བསལ་ནི་དབྱར་གྱི་གཙོ་བོ་ཟླ་བ་གཉིས་ཁས་བླངས་ཟིན་ལ་བབ་པ་ན་གནས་ཀྱི་སློབ་དཔོན་ཚེའི་དུས་བྱས་པ་དང་། གནས་ཕྱུང་ལྟ་བུ་ཆད་པའི་བྱ་བ་དང་ལྡན་ན་གནས་མེད་ཀྱང་ཉེས་པ་མེད་ལ། གཞན་གྱི་ཚེ་གནས་ཚོལ་བ་ལ་ཞུགས་པ་ན་ཞག་ལྔའམ་དྲུག་གི་བར་དུ་དང་། གློ་བུར་དུ་འོངས་པའི་ཉི་མ་དང་པོ་ལ་ཡང་གནས་མེད་པ་ལ་ཉེས་པ་མེད་དོ། །
རབ་ཏུ་བྱུང་བ་སྡེ་གཞན་ཡིན་ན། བདག་དགེ་སློང་མིང་འདི་ཞེས་བགྱི་བའི་སྐབས་ཀྱི་དགེ་སློང་གི་འདོན་པ་གཞན་ལ་སྒྱུར་ཚུལ་ཡང་ཤེས་པར་བྱའོ། །
དྲུག་པ་ནི། གནས་མེད་ཀྱི་ཉེས་པ་འགོག་ཅིང་ཚུལ་ཁྲིམས་ཕུན་སུམ་ཚོགས་པར་བྱ་བའི་དགོས་པ་ཡོད་དོ། །
བདུན་པ་ནི། གཉིས་ཀ་ལ་མི་ལྟོས་པ་སྐྱེ་བ་སོགས་གསོལ་བ་བཏབ་པ་འཇིག་པའི་རྒྱུ་དང་། གནས་དང་མཚམས་ཐ་དད་དུ་གྱུར་པ་སོགས་བྱ་བ་འཇིག་པའི་རྒྱུ་སྤངས་ནས། གནས་ཀྱི་བླ་མ་མཚན་ཉིད་དང་ལྡན་པ་ལ་བརྟེན་ཏེ། བྱ་བ་ཐམས་ཅད་དེའི་གསུང་བཞིན་བསྒྲུབས་པས་ཉེས་ལྟུང་གིས་རྒྱུད་ལ་མ་གོས་པར་བྱའོ། །
གལ་ཏེ་ཡུལ་ཉེ་བར་གྱུར་པའི་སྟོབས་ཀྱིས་ཉེས་པར་སྤྱོད་པའི་ཆོས་གང་ཞིག་གིས་རྒྱུད་ལ་གོས་ན། གང་ལ་གང་འོས་ཀྱིས་ཕྱིར་བཅོས་བྱེད་དགོས་པ་ལས་ཕྱིར་བཅོས་མི་བྱེད་པར་འཇོག་ན་གནས་ཀྱི་བླ་མ་དེས་བསམ་པ་འཇམ་པོ་ཕན་སེམས་ཀྱིས་སྦྱོར་བ་རྩུབ་པོ་ཆོས་དང་ཟང་ཟིང་མཐའ་དག་གིས་བསྐྲད་པའི་ལས་བྱས་ནས་ཉེས་སྤྱོད་སྤོང་དུ་འཇུག་པར་བྱའོ། །
གཉིས་པ་ནང་གི་ཉེར་ལེན་བསམ་པ་ཕུན་སུམ་ཚོགས་པའི་སྒོ་ནས་བསྲུང་བ་ནི། རང་ཉིད་རིགས་དང་། ཡོན་ཏན་དང་། རྟགས་དང་། ཆ་ལུགས་འདི་ལྟ་བུ་དང་ལྡན་པས་ཉེས་སྤྱོད་ལ་འཇུག་པ་མི་རུང་སྙམ་པ་དང་། མཁན་སློབ་དང་། གྲོགས་ཚངས་པ་མཚུངས་པར་སྤྱོད་པ་སོགས་ཀྱིས་ཁྲེལ་བར་འགྱུར་བས་ཉེས་སྤྱོད་ལ་འཇུག་པ་མི་རུང་ངོ་སྙམ་པའི་ངོ་ཚ་ཤེས་པ་དང་། ཁྲེལ་ཡོད་ཁྱད་པར་ཅན་དང་། ལུས་ངག་གི་བྱ་བ་གང་དང་གང་བྱེད་པ་ལ་འདི་བྱ་རུང་ངམ་མི་རུང་སྙམ་དུ་དང་པོར་སོ་སོར་རྟོག་པ་དང་། བྱ་བ་རྩོམ་པའི་ཚེ་ཉིད་ན། འདི་རུང་བར་འདུག་གམ་མི་རུང་བར་འདུག་སྙམ་དུ་འཕྲལ་ལ་རྟོགས་པའི་ཤེས་བཞིན་དང་། དེ་དག་གི་དམིགས་རྣམ་མི་བརྗེད་པར་དྲན་པའི་སྒོ་ནས་བསྲུང་དགོས་ཏེ། མདོ་རྩར། ལྟུང་བའི་སྒོར་གྱུར་པའི་འཇུག་པ་ཐམས་ཅད་ལ་དྲན་པས་བསྒྲུབ་པར་བྱའོ་ཞེས་བཤད་དོ། །
སྤངས་བྱ་ཉོན་མོངས་པ་དྲག་ལ་ཡུན་རིང་དུ་སྐྱེས་པའི་དུས་སུ་གཉེན་པོ་ཡང་དྲག་ལ་ཡུན་རིང་བའི་བག་ཡོད་བརྟན་པ་དགོས་ཏེ། སོ་སོར་ཐར་པའི་མདོ་ལས། ཚེ་དང་ལྡན་པ་དག་བག་ཡོད་པས་རྣལ་འབྱོར་དུ་བྱའོ། །
ཞེས་གསུངས་སོ། །
དེས་ན་བསླབ་པའི་སོ་མཁར་བསྲུང་བ་ལ་སོ་པ་དང་འདྲ་བའི་ཤེས་བཞིན་གྱིས་རང་གི་རྒྱུད་ལ་བྱ་ར་བྱས་ནས་སྤངས་བྱ་ཉོན་མོངས་པའི་དགྲ་ཤེས་རྒྱུད་ལ་འཇུག་པ་འདུག་གམ་མི་འདུག་བརྟག འདུག་ན་དྲན་པ་སྒོ་བ་ལྟ་བུའི་བརྩོན་འགྲུས་ཅན་གཅིག་གིས་ནང་དུ་འཇུག་ཏུ་མི་སྟེར། དེས་མ་བཟློག་ན་དཔའ་བོ་དང་མཚུངས་པའི་བག་ཡོད་ཀྱི་གཉེན་པོས་མཚོན་ཐོགས་ནས་བཟློག་པས་བསླབ་པའི་སོ་མཁར་མ་ཤོར་བ་བྱས་ན་ཤེས་རྒྱུད་དེ་དུས་སམ་གནས་སྐབས་ཐམས་ཅད་བདེ་བར་ནུས་པ་ཡིན་ནོ། །

གསུམ་པ་སྤང་བྱ་མི་མཐུན་པའི་ཕྱོགས་ངོ་ཤེས་པའི་སྒོ་ནས་བསྲུང་བ་ལ། མི་མཐུན་པའི་ཕྱོགས་ནི་གཉིས་ཏེ། སྡོམ་པ་སྤྱི་དང་འགལ་བའི་མི་མཐུན་ཕྱོགས་དང་། སོ་སོ་དང་འགལ་བའི་མི་མཐུན་ཕྱོགས་སོ། །
དང་པོ་ནི། རྒྱུད་ལ་ཡོད་པའི་གཉེན་པོ་ཀུན་གཏོང་། མཐའ་དག་གཏོང་། མ་ལུས་པ་གཏོང་བར་བྱེད་པའི་རྒྱུ་ནི། གྲུབ་པའི་མཐའ་ལས། བསླབ་པ་ཕུལ་དང་ཤི་འཕོས་དང་། །
མཚན་གཉིས་དག་ནི་བྱུང་བ་དང་། །
རྩ་བ་ཆད་དང་མཚན་འདས་ལས། །
སོ་སོར་ཐར་པའི་འདུལ་བ་གཏོང་། །
ཞེས་པ་དང་། མདོ་རྩ་བ་ནས། ཤེས་ན་ནི་དེ་ཞིག་གོ་ཞེས་ལོ་ཉི་ཤུ་མ་ལོན་པ་ལ་མ་ལོན་པར་ཤེས་པས་སྡོམ་པ་གཏོང་བ་དང་། དང་པོ་གཉིས་ལ་ནི་མི་ཉམས་སོ་ཞེས་པའི་ཤུགས་ཀྱིས་མཚན་གཉིས་ལན་གསུམ་གྱུར་པས་སྡོམ་པ་གཏོང་ཡང་དགེ་སློབ་མའི་གཉེན་པོ་སྡོམ་པར་འདོད་པ་ལྟར་ན། བརྟེན་པའི་ཕྱིར་ཁས་བླངས་པས་གཏོང་བ་རྣམས། སྡོམ་པའི་གཏོང་རྒྱུ་ཐུན་མོང་བ་ཡིན་ཏེ། གྲུབ་མཐའ་ཐམས་ཅད་ཀྱིས་སྡོམ་པའི་གཏོང་རྒྱུར་འདོད་པའི་ཕྱིར་རོ། །
འགའ་ཞིག་གིས། རྩ་བའི་ལྟུང་བ་བྱུང་བ། དམ་ཆོས་ནུབ་པ་གཉིས་ནི་གཏོང་རྒྱུ་ཐུན་མོང་བ་འདོད་པ་མི་འཐད་དེ། འགའ་ཞིག་གིས་སྡོམ་པའི་གཏོང་རྒྱུར་འདོད་ཀྱང་། འགའ་ཞིག་གིས་མི་འདོད་པའི་ཕྱིར་རོ། །
དེ་དག་གི་ནང་ནས་བསླབ་པ་འབུལ་བ་ནི་ཡུལ་ཐ་སྙད་དང་ལྡན་པ་ལ། རང་གི་བསླབ་པ་འབུལ་འདོད་ཀྱི་ཀུན་སློང་གིས་ཀུན་ནས་བསླངས་ནས་ལུས་ངག་གི་རིག་བྱེད་ཀྱིས་ཕུལ་བ་ཡུལ་གྱིས་དོན་གོ་ན་སྡོམ་པ་གཏོང་བ་ཡིན་ཏེ། གྲུབ་པའི་མཐའ་ལས། བཏང་བ་བློ་ཡིས་བཏང་བ་ཡིན། །
གོ་བ་བྱེད་པ་ཐམས་ཅད་ཀྱིས། །
བརྡ་ཕྲད་མི་ལ་གོ་བྱེད་ནའོ། །
ཞེས་བཤད། དེ་ལ་རྒྱུད་ལ་ཕམ་པས་མི་གོས་པའི་དགོས་པ་ཡོད་ཀྱང་གཉེན་པོ་བརྟེན་ནུས་སུ་བྱུང་ན་མི་མཐུན་པའི་ཕྱོགས་སུ་ངོ་ཤེས་པར་བྱས་ནས་མི་འབུལ་བ་གལ་ཆེ་སྟེ། མདོ་དྲི་མ་མེད་པ་ལས། སྡོམ་པ་ལན་གཅིག་ཕུལ་ན་སྐྱེ་བ་ལྔ་བརྒྱར་མི་ལུས་སུ་བརྒྱུད་ནས་སྡོམ་པ་བླངས་ཀྱང་ལན་དེ་སྙེད་དུ་འབུལ་དགོས་པར་བཤད་པས་སོ། །
གཉིས་པ་ལ་གཉིས་ཏེ། སྡེ་ལྔ་སྤྱིའི་དོན་དང་། སོ་སོའི་མཚན་ཉིད་དོ། །
དང་པོ་ལ་དོན་བཅུ་སྟེ། ལྟུང་བ་རྣམས་ཀྱི་དབྱེ་བ། བསྡུ་བ། གྲངས་ངེས་པ། གོ་རིམ་ངེས་པ། མིང་གི་དོན། མཚན་ཉིད། བསླབ་པ་བཅས་པའི་ཕན་ཡོན། དེ་དག་ལས་འདས་ཤིང་འགལ་ན་ཅིར་འགྱུར་དང་བཅས་པ། བསྲུངས་པའི་ཕན་ཡོན། མ་བསྲུངས་པའི་ཉེས་དམིགས་སོ། །
དང་པོ་ལ་གཉིས་ཏེ། བསླབ་པའི་སྡོམ་པའི་གཞིའི་སྒོ་ནས་དབྱེ་བ་དང་། བསླབ་པ་བཅས་པའི་སྡོམ་པའི་སྒོ་ནས་དབྱེ་བའོ། །
དང་པོ་ནི། མཛོད་ལས། སྤངས་བྱ་ལྔ་བརྒྱད་བཅུ་དང་ནི། །
ཐམས་ཅད་སྤོང་བར་མནོས་པ་ལས། །
དགེ་བསྙེན་དང་ནི་བསྙེན་གནས་དང་། །
དགེ་ཚུལ་ཆེད་དང་དགེ་སློང་ཉིད། །
ཅེས་གསུངས་པ་ལྟར་རོ། །
གཉིས་པ་ནི། ངོ་བོ་ཉིད་ཙམ་གྱི་སྒོ་ནས་དབྱེ་ན་དཔག་ཏུ་མེད་ལ། དགེ་སློང་ཕ་མའི་བྱེ་བྲག་གིས་དབྱེ་ན་ཉིས་བརྒྱ་ལྔ་བཅུ་རྩ་གསུམ་དང་། སུམ་བརྒྱ་དྲུག་ཅུ་རྩ་བཞིའོ། །
གཉིས་པ་བསྡུ་བ་ནི། གཞི་དང་སྐྱེད་པ་དང་ནི་འབྱུང་བའི་སྒོ། །
བྱ་བ་དང་ནི་བྱེད་པར་འགྱུར་བའི་རྒྱུ། །
གནས་སྐབས་ངོ་བོ་རིགས་དང་སྡེ་ཚན་ཏེ། །
འདི་དག་བསྡུ་བའི་ཚིགས་སུ་བཅད་པ་ཡིན། །
ཞེས་འབྱུང་བས། མི་ཚངས་སྤྱོད་ལྟ་བུ་གཞི་སེམས་ཅན་ལ་བརྟེན་པ་དང་། ས་རྐོ་མེ་རེག་ལ་སོགས་སེམས་ཅན་མ་ཡིན་པ་ལ་བརྟེན་པ་གཉིས་ཡིན། སེམས་ཅན་ལ་བརྟེན་ནས་སྐྱེད་པ་ལའང་མི་ཚངས་སྤྱོད་ཁུ་བ་འབྱིན་པ་ལྟ་བུ་སེམས་ཅན་སྤྱི་ཙམ་ལ་བརྟེན་ནས་བསྐྱེད་པ་དང་། མི་ཆོས་བླ་མའི་རྫུན་སྨྲ་ལ་སོགས་པ་བྱེ་བྲག་ལ་བརྟེན་ནས་སྐྱེད་པ་གཉིས་ཡིན། སེམས་ཅན་མ་ཡིན་པ་ལ་བརྟེན་ནས་བསྐྱེད་པ་ལ། འབྱུང་བ་ལ་བརྟེན་ནས་སྐྱེད་པ་ལ་ས་རྐོ། མེ་རེག ཆུ་ལ་རྩེ་བའི་ལྟུང་བྱེད་དང་། རྫི་ཕྱོགས་དང་རྫི་ཕྱོགས་མ་ཡིན་པར་སྡོད་པའི་སྦོམ་པོ་དང་ཉེས་བྱས་རྣམས་ཡིན། འབྱུང་འགྱུར་ལ་བརྟེན་ནས་སྐྱེད་པ་ལ། རྒྱུའི་རང་བཞིན་ཁ་ན་མ་ཐོ་བ་ལ་བརྟེན་ནས་སྐྱེད་པ་དང་། དེ་ལས་གཞན་པ་ལ་བརྟེན་ནས་སྐྱེད་པ་གཉིས་ཡིན། དང་པོ་ནི། སྐུར་འདེབས་ཀྱི་ལྟུང་བ་རྣམས་ཡིན་ལ། དེ་ལས་གཞན་པ་ལ་བརྟེན་ནས་སྐྱེད་པ་ལ། ལོངས་སྤྱོད་ནོར་ལ་བརྟེན་ནས་སྐྱེད་པ་དང་། དེ་ལས་གཞན་པ་ལ་བརྟེན་ནས་སྐྱེད་པ་གཉིས་ཡིན། དང་པོ་ནི། གསེར་དངུལ་ལ་རེག་པའི་སྤང་བ་ལ་སོགས་པ་ཡིན་ལ། གཉིས་པ་ནི། ཟས་གོས་གནས་མལ་སྣོད་སྤྱད་བཞི་ལ་བརྟེན་ནས་སྐྱེད་པའི་ལྟུང་བ་རྣམས་ཡིན་ནོ། །

བྱེད་པ་ལ་རང་ཁོ་ནའི་བྱེད་པ་ཅན། བཅོལ་ཡང་རྫོགས་པའི་བྱེད་པ་ཅན་གཉིས་ཡིན། དང་པོ་ནི། མི་ཚངས་སྤྱོད་དང་རྫུན་སྨྲའི་ཕམ་པ་སོགས་ཡིན་ལ། གཉིས་པ་ནི། སྲོག་གཅོད་མ་བྱིན་ལེན་གྱི་ཕམ་པ་ལྟ་བུ་ཡིན་ནོ། །
ལྟུང་བ་འབྱུང་བའི་སྒོ་ནི་དངོས་གཞི་སྐྱེད་པ་ལུས་ངག་གཉིས་སོ། །
བྱ་བ་ལ་བྱ་བའི་རྒྱུ་མི་བྱེད་པའི་ཕྱིར་སྦྱོར་བ་མེད་པའི་ལྟུང་བ་དང་། མི་བྱ་བའི་རྒྱུ་བྱེད་པའི་ཕྱིར་སྦྱོར་བ་དང་བཅས་པའི་ལྟུང་བའི་རིགས་གཉིས་ཡིན། དང་པོ་ནི། འཆང་སྤང་ལྟ་བུ་ཡིན་ལ། གཉིས་པ་ནི། སྲོག་གཅོད། མ་བྱིན་ལེན་ལ་སོགས་པའོ། །
ལྟུང་བ་འབྱུང་བའི་རྒྱུ་ནི་བཞི་སྟེ། མི་ཤེས་པ་དང་བག་མེད་དང་། །
ཉོན་མོངས་མང་དང་མ་གུས་པའོ། །
ཞེས་བཤད། ལྟུང་བ་འབྱུང་བའི་གནས་སྐབས་ཀྱང་བཞི་སྟེ། སེམས་བསྐྱེད་པ་དང་། སྦྱོར་བའི་སྦྱོར་བ་དང་། སྦྱོར་བ་དང་། དངོས་གཞིའོ། །
ངོ་བོའི་སྒོ་ནས་རང་བཞིན་དང་འབྲེལ་བ་དང་། བཅས་པ་དང་འབྲེལ་བ་གཉིས་ལས། དང་པོ་ནི། དུག་གསུམ་གྱིས་ཀུན་ནས་བསླངས་ཤིང་རྟེན་བྱེ་བྲག་མེད་པ་ལ་བཀག་པ་སྲོག་གཅོད་ལྟ་བུའོ། །
གཉིས་པ་ནི། བསམ་པ་ཉོན་མོངས་ཅན་མ་ཡིན་པས་ཀྱང་བསྐྱེད་པར་ནུས་པ་ཕྱི་དྲོའི་ཁ་ཟས་ཀྱི་ལྟུང་བྱེད་ལྟ་བུའོ། །
ལྟུང་བའི་རིགས་ལ་གཉིས་ཏེ། གནང་ལ་ཚད་བཟུང་དང་འབྲེལ་པ་དང་། མ་གནང་ལ་ཚད་བཟུང་དང་འབྲེལ་པའོ། །
ཡང་ན་འཕེན་པས་འགྲུབ་པ་དང་། མི་འགྲུབ་པའི་རིགས་གཉིས་སམ། དངོས་པོ་གཙོ་བོ་དང་། འདུ་ཤེས་གཙོ་བོའི་རིགས་གཉིས་སུ་ཡོད་དོ། །
སྡེ་ཚན་གྱི་སྒོ་ནས་བསྡུ་ན་ཕམ་པའི་སྡེ་ལ་སོགས་པ་ལྔར་འདུས་སོ། །
གསུམ་པ་གྲངས་ངེས་ནི། དངོས་གཞི་ཆད་པའི་བྱེ་བྲག་མི་འདྲ་བ་ལྔ་ལ་ལྟོས་ནས་ལྔར་གྲངས་ངེས་སོ། །
ཡང་ན་བྱེད་ལས་མི་འདྲ་བ་ལྔ་ཡོད་པས་ལྔར་གྲངས་ངེས་སོ། །
བཞི་པ་གོ་རིམ་ངེས་པ་ནི། སྤྱིར་སྡེ་ལྔའི་གོ་རིམ་ནི་ལྕི་ཡང་གི་གོ་རིམ་ཡིན་ལ། ཕམ་པ་བཞིའི་གོ་རིམ་ནི། བྱུང་ཞིང་བཅས་པའི་གོ་རིམ་ཡིན་ཞིང་། ལྷག་མ་སྡེ་བཞི་སོ་སོའི་གོ་རིམ་ནི། ཆེད་དུ་བསྒྲིགས་པའི་གོ་རིམ་ཡང་ཡིན་ནོ། །
ལྔ་པ་མིང་གི་དོན་ནི། ཅིའི་ཕྱིར་ཕམ་པ་ཞེས་བྱ་ཞེ་ན། དམ་པའི་ཆོས་ཀྱི་སྲས་པོ་ལས་ཉམས་པར་བྱེད། ཉོན་མོངས་པ་རྒྱལ་བར་བྱེད། གཉེན་པོ་ཕམ་པར་བྱེད་པའི་དོན་གྱིས་ན་ཕམ་པ། དགེ་འདུན་ཆོ་ག་ཁྱད་པར་ཅན་ལ་བརྟེན་ནས་ཕྱིར་བཅོས་པར་བྱ་བའི་ལྷག་མ་དང་བཅས་པའི་དོན་གྱིས་ན་ལྷག་མ། དངོས་པོ་དེ་ཉིད་ཞག་གཅིག་སྤོང་ཞིང་བྲལ་བ་སྔོན་དུ་གཏོང་དགོས་པས་ན་སྤང་བ། མ་བཤགས་ན་ངན་སོང་དུ་ལྟུང་བར་བྱེད་པས་ན་ལྟུང་བྱེད། མཐོལ་བ་ལ་བཤགས་པའི་མིང་གིས་བཏགས་ནས་སོ་སོར་མཐོལ་དགོས་པས་ན་སོ་སོར་བཤགས་པ། མི་འབྱུང་བ་ལ་བསླབ་ཅིང་གོམས་པར་བྱ་བས་ན་བསླབ་བྱ་ཉེས་བྱས་སོ། །
དྲུག་པ་ལྟུང་བའི་མཚན་ཉིད་ལ་ལྟུང་བ་སྤྱིའི་མཚན་ཉིད། སྡེ་ལྔ་སོ་སོའི་མཚན་ཉིད་གཉིས་ལས་དང་པོ་ནི། རང་བྱུང་གི་སྟོན་པས་བཅས་པ་ལས་འདས་པའི་ཁ་ན་མ་ཐོ་བ་གཉིས་པ་ནི། ཕམ་པའི་མཚན་ཉིད་བསྙེན་པར་རྫོགས་པའི་རྒྱུད་ཀྱི་དངོས་གཞིའི་ལྟུང་བ་གང་ཞིག ཁྱོད་ཀྱི་དག་བྱེད་ཆད་པའི་བསླབ་པ་ལ་ལྟོས་པའི་རིགས་ཡིན་པ། འོད་ལྡན་དུ། དེ་རླག་འགྱུར་ཞེས་བྱ་བ་ནི། །
དགེ་ཚུལ་ལ་ཡང་ཕམ་པ་སྟེ། །
ཞེས་བཤད་དོ་ཞེ་ན། ཕམ་པ་དང་བྱེད་ལས་འདྲ་བའི་སྒོ་ནས་དེར་བཤད་པ་ཡིན་ནོ། །
དགེ་འདུན་ལྷག་མའི་གང་ཞིག་འདྲ། ངོ་བོའི་ཆ་ནས་དབྱུང་བས་ཁྱོད་ལས་སློང་དུ་རུང་བའི་རིགས་ཡིན་པ། ཡང་ན་གང་ཞིག་ངོ་བོའི་ཆ་ནས་ཕམ་པ་ལས་ཡང་ཞིང་སྤང་བ་སོགས་ལས་ལྕི་བའི་རིགས་ཡིན་པ། མན་ཆད་ཀྱང་ཚུལ་དེ་དག་ལས་དཔག་པར་བྱའོ། །

ཁ་ཅིག་ཕམ་པའི་མཚན་ཉིད། བསྙེན་པར་རྫོགས་པའི་རྒྱུ་དང་འགལ་བ་ངོ་བོའི་ཆ་ནས་ལྷག་མ་མན་ཆད་ལས་ཆད་པའི་ལས་ལྕི་རུ་རུང་བ་ཞེས་བཞེད་དོ། །
བདུན་པ་བསླབ་པ་བཅས་པའི་ཕན་ཡོན་ནི། སྟོན་པ་ཆོས་ཀྱི་རྗེས་བསླབ་པ་རེ་རེ་བཅས་པའི་སྐབས་སུ་ཡང་ཕན་ཡོན་བཅུ་བཅུ་གཟིགས་ནས་བཅས་ཏེ་དགེ་འདུན་བསྡུ་བར་བྱ་བའི་ཕྱིར་དང་། དགེ་འདུན་ལེགས་པར་གནས་པར་བྱ་བའི་ཕྱིར་དང་། དགེ་འདུན་བདེ་བར་གནས་པར་བྱ་བའི་ཕྱིར་དང་། གནོང་མི་ཁུར་བའི་གང་ཟག་རྣམས་ཚར་བཅད་པར་བྱ་བའི་ཕྱིར་དང་། ངོ་ཚ་ཤེས་པ་རྣམས་བདེ་བར་གནས་པར་བྱ་བའི་ཕྱིར་དང་། མངོན་པར་མ་དད་པ་རྣམས་དད་པར་བྱ་བའི་ཕྱིར་དང་། མངོན་པར་དད་པ་རྣམས་ཕྱིར་ཞིང་འབྱུང་བར་བྱ་བའི་ཕྱིར་དང་། ཚེ་འདིའི་ཟག་པ་རྣམས་བསྡམ་པར་བྱ་བའི་ཕྱིར་དང་། ཚེ་རབས་ཕྱི་མའི་ཟག་པ་རྣམས་བཟློག་པར་བྱ་བའི་ཕྱིར་དང་། ངའི་ཚངས་པར་སྤྱོད་པ་སྐྱེ་བོ་མང་པོ་ལ་ཕན་པ་དང་ཡངས་པར་འགྱུར་བ་དང་ལྷ་དང་མིའི་བར་དག་ལ་རབ་ཏུ་བསྟན་པ་ཡུན་རིང་དུ་གནས་པར་འགྱུར་བ་ལ་གཟིགས་ཏེ། ཡུལ་དང་། གང་ཟག་དང་། ཉོན་མོངས་པ་དང་། ཉེས་པ་བཞི་ལ་བརྟེན་ནས་བསླབ་པ་བཅའ་བ་མཛད་དོ། །
དེ་དག་གི་དོན་ནི། དང་པོ་རིགས་བཞི་པོ་བསྡུ་བའི་ཆེད་དོ། །
གཉིས་པ་འདོད་པ་སྤོང་ཞིང་ཆོས་བསྟན་པའི་རྗེས་སུ་འཇུག་པས་སོ། །
གསུམ་པ་བདག་ཉིད་ངལ་བའི་རྗེས་སུ་བརྩོན་པའི་མཐའ་རྣམ་པར་སྤངས་པའོ། །
བཞི་པ་ནན་བཏུར་བྱས་པས་སོ། །
ལྔ་པ་འགྱོད་པ་སེལ་བས་སོ། །
དྲུག་པ་ཡོ་བྱད་རྐྱེན་དུ་འབབ་པ་དག་ཡོད་པས་སོ། །
བདུན་པ་ཞུགས་པ་དག་ཡོངས་སུ་སྨིན་པར་བྱ་བའི་ཕྱིར་རོ། །
བརྒྱད་པ་ཀུན་དཀྲིས་མགོ་གནོན་པས་སོ། །
དགུ་པ་བག་ལ་ཉལ་སྤོང་བས་སོ། །
བཅུ་པ་བསྟན་པ་རྒྱུན་མི་ཆད་པར་འགྱུར་བས་ཏེ། ཐོབ་པ་བདེ་བར་གནས་པ་དང་། མ་ཐོབ་པ་བདེ་བར་འཇུག་པའི་ཕྱིར་རོ། །
བརྒྱད་པ་དེ་དག་ལས་འདས་ཤིང་འགལ་ན་ཅི་འགྱུར་ནི། ལྟུང་བ་སྡེ་ལྔའི་ཅི་རིགས་པར་འགྱུར། དེའི་དོན་ཡང་ཚེ་འདིར་ལས་ལ་སྒྲིབ། ལམ་ལ་སྒྲིབ་སྟེ། བཙུན་པ་ལྟུང་བས་སྒྲིབ་པ་ལགས་སམ། མ་སྒྲིབ་པ་ལགས། ཉེ་བ་འཁོར་ལྟུང་བས་ནི་སྒྲིབ་པ་ལགས་སོ་ཞེས་བཤད་པས་སོ། །
གཞན་གྱི་འཕྱ་བའི་དགག་བྱ་ཡོད་པ་ཡིན་ཏེ། ཁ་ཟེར། འཕྱར་ཀ་གཏོང་། སྨོད་པར་བྱེད་པ་ལ་བརྟེན་ནས་ཞེས་བཤད་པས་སོ། །
བྱེ་བྲག་ཏུ་རྩ་བའི་ལྟུང་བ་ལས་འདས་ཞིང་འགལ་ན་གཉེན་པོ་གསོར་མེད། ཕྱིན་ཆད་བླངས་ཀྱང་མི་སྐྱེ། སྡིག་པ་དང་ལྟུང་བ་བཤགས་ཀྱང་མི་འདག་པའི་བྱེད་ལས་དང་ལྡན་པར་འགྱུར་ཏེ། ཉམས་པ་ཞེས་བྱ་བ་ནི་གསོར་མི་རུང་བ་ཅན་དུ་ཉམས་པ་སྟེ་ཞེས་དང་། དེའི་དགེ་སྦྱོང་གི་ཚུལ་ཕྱིར་བླང་དུ་མེད་ཅེས་བཤད་པས་སོ། །
འཆབ་སེམས་མ་སྐྱེས་ན་བསླབ་པ་སྤྱད་ན་འདག་ལ། དག་ན་དག་པའི་ཕན་ཡོན་ཐོབ་པའི་བྱེད་ལས་དང་ལྡན་པར་འགྱུར་ཏེ། དགའ་བྱེད་ཀྱིས་བསླབ་པ་སྤྱད་པས་དགྲ་བཅོམ་པའི་འབྲས་བུ་ཐོབ་པར་བཤད་པས་སོ། །
དགུ་པ་བསྲུངས་པའི་ཕན་ཡོན་ནི་རྣམ་པ་བཅུ་སྟེ། འགྱོད་པ་མེད་པའི་རིམ་གྱིས་མཆོག་ཏུ་དགའ་བ་སྔོན་དུ་འགྲོ་བའི་ཆོས་ཐོབ་པར་འགྱུར་བ་དང་། འགྱོད་པ་མེད་པ་འཆི་བའི་དུས་བྱེད་པར་དང་། ཕྱོགས་བཅུར་སྙན་པའི་སྒྲ་གྲགས་པར་དང་། བདེ་བར་གཉིད་ལོག་ཅིང་བདེ་བར་སད་པར་དང་། གཉིད་ལོག་པ་ན་ལྷ་རྣམས་ཀྱིས་བསྲུང་བར་དང་། གཞན་ལས་སྡིགས་པའི་བག་ཚ་བ་དང་འཇིགས་པ་དང་དངངས་པ་མེད་པར་དང་། དགྲ་བོ་རྣམས་ཀྱིས་གླགས་ཤིག་རྙེད་ན་ཡང་ཚུལ་ཁྲིམས་རྣམ་པར་དག་པའི་དབང་གིས་དེ་དག་བསྲུང་བ་ལ་སོགས་པས་ཕན་འདོགས་པར་དང་། གནོད་སྦྱིན་དང་མི་མ་ཡིན་པ་དང་། གདུག་པ་གཉུག་མར་གནས་པ་རྣམས་ཀྱིས་གླགས་ཤིག་རྙེད་ན་ཡང་ཚུལ་ཁྲིམས་རྣམ་པར་དག་པའི་དབང་གིས་དེ་དག་བསྲུང་བ་ལ་སོགས་པས་ཕན་འདོགས་པར་དང་། གཞན་ལས་ཆོས་གོས་ལ་སོགས་པ་ཚེགས་ཆུང་ངུས་ཐོབ་པར་དང་། གང་དུ་སྐྱེ་བ་འདོད་པ་ལ་སོགས་པའི་སྨོན་ལམ་ཡང་དག་པར་འགྲུབ་པར་འགྱུར་བའོ། །

དེ་ལ་དང་པོ་དགུ་ནི་མཐོང་བའི་ཕན་ཡོན་དང་། ཕྱི་མ་ནི་མ་མཐོང་བའི་ཕན་ཡོན་ཏེ། འདི་དག་ནི་ས་སྡེ་དང་། བམ་ལྔར་བཤད་པའོ། །
གཞན་ཡང་གཞི་དང་། རྣམ་འབྱེད་དུ་རབ་ཏུ་བྱུང་བའི་ཕན་ཡོན་ལྔ་བཤད་པ་དང་། སློབ་དཔོན་ཆོས་ཀྱི་ཚོང་དཔོན་གྱིས་འདུལ་བའི་བསྟོད་པ་ལས་ཇི་སྐད་བཤད་པ་དང་། འཆར་ཀ་གཟེངས་བསྟོད་པའི་སྐབས་ལ་སོགས་པར་ཡང་ཤེས་པར་བྱའོ། །
བཅུ་པ་མ་བསྲུངས་པའི་ཉེས་དམིགས་ནི། སྟོན་པས་སྨོད་པ་དང་། ལྷས་དང་། མཁན་སློབ་ལ་སོགས་པ་གྲོགས་དམ་པ་དང་། བདག་ཉིད་ཀྱིས་དང་། དེས་མ་སྨད་ཀྱང་ཆོས་ཉིད་ཀྱིས་དང་། དམ་པའི་ཆོས་མ་ཐོབ་པ་ཐོབ་པར་མི་འགྱུར་བ་དང་། ཐོས་པ་བརྗེད་པ་དང་། མ་རྟོགས་པ་མི་རྟོགས་པ་དང་། ཕྱོགས་དང་ཕྱོགས་མཚམས་སུ་སྡིག་པའི་སྒྲ་གྲགས་པ་དང་། འགྱོད་པ་དང་བཅས་ཏེ་འཆི་བར་འགྱུར་བ་དང་། ངན་སོང་གསུམ་དུ་སྐྱེ་བ་ལ་སོགས་པ་དུ་མ་ཡོད་དོ། །
གཉིས་པ་སྡེ་ལྔ་སོ་སོའི་མཚན་ཉིད་ལ་གཉིས་ཏེ། ཡན་ལག་སྤྱིར་བསྟན་པ་དང་། སོ་སོར་བཤད་པའོ། །
དང་པོ་ལ་རྟེན་གྱི་ཡན་ལག་ནི། དགེ་སློང་གི་སྡོམ་པ་གསོ་རུང་ཡན་ཆད་དང་ལྡན་པ་དང་། བསླབ་པ་བཅས་པ་དང་འབྲེལ་བ་དང་། ཤེས་པ་རང་བཞིན་དུ་གནས་པ་གསུམ་ནི་ཐམས་ཅད་ཀྱི་ཐུན་མོང་གི་ཡན་ལག་ཡིན་ལ། གཟུགས་གཞན་དུ་མ་སྒྱུར་བ་དང་། མི་སྣང་བར་མ་བྱས་པ་དང་། མཚན་མ་གྱུར་པ་གསུམ་ནི་འགའ་ཞིག་གི་ཡན་ལག་ཡིན་ནོ། །
བཅས་པའི་ཡན་ལག་ལ། བསླབ་པ་འཆའ་བའི་བསྙད་ཀ་གླེང་གཞི་དང་། བཅས་པ་འཇོག་པའི་རྒྱུ་མཚན་དགག་བྱ་དང་། ལྟུང་བའི་རྒྱུ་ཚོགས་ཡན་ལག་རྩི་བ་དང་གསུམ་ལས། དང་པོ་ནི། ཡུལ་དང་། དུས་དང་། གང་ཟག་དང་། ཉོན་མོངས་པ་དང་། ཉེས་པ་ལ་བརྟེན་ནས་སྟོན་པ་ཆོས་ཀྱི་རྗེས་བཅས་པ་མཛད་པའོ། །
གཉིས་པ་ནི། མཐོང་བའི་ཆོས་ཀྱི་ཉེས་དམིགས། ལུས་དང་། སྲོག་དང་། ཚངས་པར་སྤྱོད་པ་དང་། དགེ་སྦྱོང་ཚུལ་དང་། ལོངས་སྤྱོད་དང་། བསོད་ནམས་ཀྱི་བར་ཆད་དང་། གཞན་མ་དད་པ་ལ་སོགས་པའོ། །
མ་མཐོང་བའི་ཆོས་ཀྱི་ཉེས་དམིགས་ནི། མཛོད་ལས། ཐམས་ཅད་བདག་པོ་རྒྱུ་མཐུན་དང་། །
རྣམ་སྨིན་འབྲས་བུ་འབྱིན་པར་འདོད། །
ཅེས་པ་ལྟར་རོ། །
གསུམ་པ་ལ་བཞི་སྟེ། གཞིའི་ཡན་ལག བསམ་པའི། སྦྱོར་བའི། མཐར་ཐུག་གི་ཡན་ལག་གོ །གཉིས་པ་སོ་སོར་བཤད་པ་ལ་ལྔ་སྟེ། གཅོད་པར་བྱེད་པ་ཕམ་པའི་སྡེ། གསོ་བ་དགེ་འདུན་ལ་རག་ལས་པ་དགེ་འདུན་ལྷག་མའི་སྡེ། ལྟུང་བར་བྱེད་པ་ལྟུང་བྱེད་ཀྱི་སྡེ། སྨྲེ་སྔགས་འདོན་པའི་སྒོ་ནས་སོ་སོར་བཤགས་པར་བྱ་བའི་སྡེ། བསླབ་པར་བྱ་བ་ཉེས་བྱས་ཀྱི་སྡེའོ། །
དང་པོ་ནི། སྡོམ་ལ། མི་ཚངས་སྤྱོད་དང་རྐུ་བ་དང་། །
མི་ལ་བསད་པར་མི་བྱ་བ། །
རྫུན་དུ་སྨྲ་དང་བཅས་པ་ཡི། །
ཆོས་བཞི་འདིར་ནི་གསུངས་པ་ཡིན། །
ཞེས་ཏེ། མི་ཚངས་སྤྱོད་ཅེས་པ་སྦྱོར་བའི་ཆ་སྡོམ་དུ་བླངས། རྟེན་གྱི་ཡན་ལག་ཐུན་མོང་གི་ཆོས་གསུམ་དང་ལྡན་པས། གཞིའི་ཡན་ལག་ལ་གསུམ་ལས། གང་ལ་རྩལ་བའི་ཡུལ་གྱི་ཡན་ལག་ནི། ལུས་ཕྱེད་དུ་ལོངས་པ་ཡན་ཆད་ཀྱི་རྨའི་སྒོ་གསུམ་གང་ཡང་རུང་བ་མ་ཉམས་པ་དང་། བགྲོད་པར་ནུས་པའོ། །
དེ་ལ་རྩལ་བ་རྟེན་གྱི་ཡན་ལག་ནི། རང་རྒྱུད་དུ་གཏོགས་པའི་ནོར་བུ་ནད་མེད་པ་དང་། ལས་སུ་རུང་བའོ། །
བསམ་པའི་ཡན་ལག་ལ་འདུ་ཤེས་འཁྲུལ་མ་འཁྲུལ་འདྲ། ཀུན་སློང་བདེ་བ་ཉམས་སུ་མྱོང་བར་འདོད་པའོ། །
སྦྱོར་བ་རེག་ཅིང་རྩོལ་བར་ཞུགས་པའོ། །
མཐར་ཐུག་དེའི་བདེ་བ་ཉམས་སུ་མྱོང་བའོ། །
རྐུ་བ་དང་ཞེས་པ་སྦྱོར་བའི་ཆ་སྡོམ་དུ་བླངས། འདི་ལ་བཞི་ལས། གཞི་ལ། ཡུལ་ནི་མིའི་འགྲོ་བ་པ་བདག་ཉིད་ལས་རྫས་ཐ་དད་པའོ། །

དངོས་པོ་ཁ་ཟས་སུ་བྱས་པ་མ་ཡིན་པ་དང་། རིན་ཐང་ཚང་བའོ། །
དེ་ཡང་བརྐུ་བའི་གནས་དང་། དུས་དང་། བརྐུ་བྱ་དང་། རྐུ་བྱེད་ལ་ལྟོས་ནས་སྦྱོར་བ་གཅིག་གི་ནང་དུ་ཀརྴ་པ་ནི་བཞི་ཆར་ལོངས་པའོ། །
དེས་ན་ཀརྴ་པ་ནིའི་བཞི་ཆ་རིན་ཐང་གི་གཙོ་བོ་ཡིན་ལ། དེ་ལ་མ་ཤ་ཀ་ལྔའི་ཚད་དུ་ཞུ་བར་གསུངས་པ་ནི་མ་ཤ་ཀ་ཉི་ཤུ་ལ་ཀརྴ་པ་ནི་གཅིག་ཏུ་བྱས་པའི་ཡུལ་དུས་ཀྱི་དབང་དུ་བྱས་པ་ཡིན་གྱི་གཞན་དུ་ནི་མ་ངེས་ཏེ། གཏམ་གྱི་གཞིར། བཙུན་པ་མ་ཤ་ཀ་གསུམ་བརྐུས་ན། ཕམ་པར་འགྱུར་བ་མཆིས་སམ། བཀའ་སྩལ་པ་ཡོད་དེ། གནས་གང་ན་མ་ཤ་ཀ་བཅུ་གཉིས་ལ་ཀརྴ་པ་ན་གཅིག་ཏུ་འགྱུར་བ་ནའོ། །
མ་ཤ་ཀ་ལྔ་ལས་ལྷག་པ་བརྐུས་ན་ཕམ་པར་མི་འགྱུར་བ་མཆིས་སམ། བཀའ་སྩལ་པ་ཡོད་དེ། གང་ན་མ་ཤ་ཀ་བཞི་བཅུ་ལ་ཀརྴ་པ་ན་གཅིག་ཏུ་འགྱུར་བ་ན། ཞེས་གསུངས་སོ། །
ཊཱིཀ་མཛད་པའི་དུས་སུ་ནི་པ་ན་བཞིས་རིན་ཐང་ཚང་བར་འགྱུར་བར་གསུངས་སོ། །
པ་ན་བཞིའི་རྣམ་བཞག་མེད་པས་བོད་ཡུལ་ལྟ་བུར་དངོས་པོའི་ཚད་ཇི་ཙམ་ཡིན་ཞེ་ན། ཁ་ཅིག་ན་རེ། རྟ་རྒོད་མ་རེ་ཙམ་ཡིན་ཏེ། གསོད་པའི་ཆད་པ་དང་སྒོ་བསྟུན་པའི་ཕྱིར་དང་། དེ་ཙམ་གྱིས་དགག་བྱ་རྫོགས་པའི་ཕྱིར་གསུང་ངོ་། ཁ་ཅིག་ནས་ཁལ་གཅིག་ཙམ་ཡིན་ཏེ། འོད་ལྡན་དུ་ཆུ་གཏོང་འགོག་གི་སྐབས་སུ། དེ་ལ་དཔེ་བྱས་པའི་ཕྱིར་གསུངས་སོ། །
གཞན་དག་ནི་དེ་དག་གིས་དགག་བྱ་མི་ཁེགས་པའི་ཕྱིར་དང་། གསོད་པའི་ཆད་པ་ཁོ་ན་དང་བསྟུན་པའི་རྟགས་ཀྱང་མ་གྲུབ་སྟེ། ཆད་པས་གཅོད་པ་ཙམ་དང་བསྟུན་པའི་ཕྱིར་ཏེ། ཇི་ཙམ་མ་བྱིན་པར་བླངས་ན་གྱོད་ལ་བཀྲི་ཞིང་སྲོག་དང་བྲལ་བར་བྱེད་དྲིས་ཤིག་ཅེས་དང་། གསོད་དམ། འཆིང་ངམ། སྤྱུགས་ཀྱང་རུང་སྟེ། ཞེས་སོགས་གསུངས་པའི་ཕྱིར་རོ། །
དེས་ན་འཇིགས་རྟེན་ཕལ་གྱིས་རྐུས་པའི་ཐ་སྙད་དང་། ཆད་པས་གཅོད་པར་རིགས་པ་ཙམ་དུ་བྱེད་པ་ཡན་ཆད་ཡིན་པར་རིགས་ཏེ། ལུང་དུ། ཇི་ཙམ་མ་བྱིན་པར་བླངས་ན་དེ་རྒྱལ་པོའམ་བློན་པོ་ཆེན་པོས་བཟུང་ནས་དེ་ལ་འདི་སྐད་ཅེས་ཀྱེ་མི་ཁྱོད་ནི་རྐུན་མའོ། །
བྱིས་པའོ། །
ཞེས་སོགས་གསུངས་པའི་ཕྱིར་རོ། །
དེས་ན་སེ་བ་གསུམ་ཙམ་ལ་དངོས་པོ་ངེས་པར་ཚང་བ་ཡིན་ཏེ། དོན་བརྒྱད་མར། རྒྱ་གར་གྱི་རིན་ཐང་དང་སྦྱར་ན་དངུལ་ཞོ་གཅིག་ཙམ་རྐུས་ན་ཕས་ཕམ་པར་རྩིའོ། །
ཞེས་གསུངས། ཡང་ཁ་ཅིག་གིས་ཞོའི་བརྒྱད་ཆ་གཅིག་བྱ་སྟེ། དེ་ཙམ་གྱིས་རིན་ཐང་ཚང་བར་བརྩིའོ་ཞེས་དང་། སློབ་ཕན་དུ་ནས་ཁལ་ཕྱེད་ལ་དངོས་པོ་ཚང་བར་བཤད་པ་དང་། ཤ་ན་རེ། དེང་སང་གི་དུས་དང་སྦྱར་ཏེ་རྒྱ་གར་ཡུལ་གྱི་མ་ཤ་ཀ་ལྔ་ལ་བོད་ཀྱི་དངུལ་གྱི་རིན་ཐང་དུ་བརྩིས་ན་དངུལ་ཞོའི་བརྒྱད་ཆ་གཅིག་ཡོད་དེ། བརྒྱད་ཆ་གཅིག་ཡན་ཆད་བརྐུས་ན་ཞེས་སོགས་གསུངས་པའི་ཕྱིར་དང་། རྙེད་པ་ཆུང་ངུ་ལ་ཡང་པ་ན་ལྔ་ལ་སོགས་པའོ། །
ཞེས་དང་། དེའི་དོན་ཊཱིཀྐ་དག་གིས་བསབ་རིན་མེད་པར་གསུངས་པ་དང་། གོས་ལྕི་བ་བསྟེན་པའི་སྐབས་སུ་རིན་གྱིས་ལྕི་བ་ཀརྴ་པ་ན་ཉི་ཤུར་གསུངས་པ་དང་། བྱ་བ་ཕྲན་ཚེགས་དང་། དངོས་པོ་ཆུང་ངུའི་རིན་དུ་པ་ན་དང་། ཀརྴ་པ་ན་མང་པོ་སྦྱིན་པ་ལ་སོགས་པ་གསུངས་པའི་ཕྱིར་རོ། །
དེས་ན་སྐྱེ་བོ་འགའ་ཞིག་ཉམས་རྐྱེན་མ་བྱས་ན་ལེགས་སོ་ཞེས་དམར་སྟོན་བཞེད་པ་དང་། རྗེ་བཙུན་གྲགས་པ་རྒྱལ་མཚན་གྱིས་ཀྱང་རིན་ཐང་གི་ཚད་འདི་ཙམ་ཞིག་ལ་བཞེད་པས་ཕྱོགས་འདི་ལ་གཟབ་འཚལ་ལོ། །
བསམ་པ་ལ་གཉིས་ལས། འདུ་ཤེས་མ་འཁྲུལ་བ། ཀུན་སློང་ནི་གཞན་གྱི་ཡིན་ཏེ། མ་གནང་ཀྱང་བདག་ཉིད་ཀྱི་འཚོ་བའི་ཆེད་དུ་གཏན་དུ་དབྲལ་སྙམ་པའོ། །

སྦྱོར་བ་ལུས་ངག་དུ་གྲུབ་ཅིང་མ་འཁྱོགས་པས་རྐུ་བར་བརྩམས་པའོ། །
མཐར་ཐུག་གྲུབ་བློས་ཁྱད་པར་དུ་བྱས་པའི་གནས་སྤོས་སོ། །
གསུངས་ཀྱང་གཏམ་པ་བརྣོག་པ་སོགས་གྲུབ་བློ་གཙོ་བོར་དགོས་པ་རྣམས་ལ་གྲུབ་བློ་དང་དཀོན་པ་ཕུད་པ་སོགས་གནས་སྤོས་གཙོ་བོར་དགོས་པ་རྣམས་ལ་གྲུབ་བློས་ཁྱད་པར་དུ་བྱས་པའི་གནས་སྤོས་པ་ཡིན་པར་མངོན་ནོ། །
མི་ལ་གསོད་པར་མི་བྱ་ཞེས་པ་གཉེན་པོའི་ཆའོ། །
འདི་ལ་བཞི་ལས། གཞི་ལ་མིའི་འགྲོ་བ་པ་ཡིན་པ་དང་བདག་ཉིད་ལས་རྒྱུད་ཐ་དད་པ་གཉིས། བསམ་པ་ལ་གཉིས་འདུ་ཤེས་སྤྱི་དང་བྱེ་བྲག་ལ་མ་འཁྲུལ་བ། སྦྱོར་བ་རང་ངམ་བསྐོས་པས་ལུས་ངག་ཏུ་གྲུབ་ཅིང་མ་འཁྱོགས་པར་གསོད་པར་རྩོམ་པའོ། །
མཐར་ཐུག་དེའི་རྐྱེན་གྱིས་སྲོག་འགགས་པའོ། །
རྫུན་དུ་སྨྲ་དང་བཅས་པ་ཞེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ་རྟེན་ཐུན་མོང་གི་ཡན་ལག་གསུམ་དང་ལྡན་ཅིང་གཟུགས་གཞན་དུ་མ་བསྒྱུར་བ་དང་མི་སྣང་བར་མ་བྱས་པའོ། །
ཡུལ་ཐ་སྙད་ལྔ་ལྡན་བདག་ཉིད་ལས་རྒྱུད་ཐ་དད་གཟུགས་གཞན་དུ་བསྒྱུར་བ་དང་མི་སྣང་བར་བྱས་པ་མ་ཡིན་པའོ། །
དངོས་པོ་མིའི་ཆོས་བླ་མའི་མཚན་ཉིད་ཅན་ནོ། །
བསམ་པ་གཉིས་ལས། འདུ་ཤེས་འདྲ། ཀུན་སློང་འདུ་ཤེས་བསྒྱུར་ཏེ་སྨྲ་བར་འདོད་པའོ། །
སྦྱོར་བ་ངག་མཚན་ཉིད་ལྔའམ་དྲུག་ལྡན་ནོ། །
མཐར་ཐུག་དེའི་རྐྱེན་གྱིས་དོན་གོ་བའོ། །
དེ་ལ་ཐ་སྙད་གསུམ་ནི་སྨྲ་ཤེས། དོན་གོ བསམ་པ་རང་བཞིན་དུ་གནས་པ། བཞི་པ་མི་ཡིན་པ། ལྔ་པ་ནི་མ་ནིང་དང་མཚན་གཉིས་པ་མ་ཡིན་པ་ཞེས་པ་ནི་འོག་ཏུ་ཡང་ཤེས་པར་བྱ་སྟེ་རབ་བྱུང་གི་སྟེང་དུ་ཐ་སྙད་བརྩི་ན་ཕྱི་མ་གཉིས་མི་དགོས་ཤིང་། ཡུལ་འགའ་ཞིག་ལ་ཐ་སྙད་ཕྱེད་དང་ལྔ་ལྡན་ཞེས་འབྱུང་བ་རྣམས་ལ་མ་ནིང་མ་ཡིན་པ་ཞེས་སྦྱར། མཚན་གཉིས་པ་ཡིན་པ་སྲིད་པའི་དབང་དུ་བྱས་སོ། །
ངག་མཚན་ཉིད་ལྔའམ་དྲུག་ལྡན་ནི་རང་གི་དང་། ངག་དང་། བདག་ཉིད་དང་འབྲེལ་པ་དང་། བསམ་པའི་དོན་དང་། གསལ་པོར་དང་། མངོན་དུ་སྨྲས་པ་སྟེ། འོག་ཏུ་ངག་མཚན་ཉིད་དྲུག་ལྡན་ཞེས་པ་ཀུན་ལ་ཤེས་པར་བྱའོ།།  ༈  །།གཉིས་པ་གསོ་བ་དགེ་འདུན་ལ་རག་ལས་པ་དགེ་འདུན་ལྷག་མའི་སྡེ་ནི། སྡོམ་ལ། ཁུ་བ་འཛིན་དང་འཁྲིག་ཚིག་བསྙེན་བཀུར་སྨྱན། །
ཁང་པ་ཁང་ཆེན་དང་ནི་གཞི་མེད་དང་། །
བག་ཙམ་དགེ་འདུན་དབྱེན་དང་དེར་རྗེས་ཕྱོགས། །
ཁྱིམ་སུན་འབྱིན་དང་བཀའ་བློ་མི་བདེ་བའོ། །
ཞེས་ཏེ། ཁུ་བ་ཞེས་པ་དངོས་པོའི་ཆའོ། །
འདི་ལ་བཞི་ལས། གཞི་ལ་གང་དབྱུང་བ་རང་གི་ཁུ་བ་ཡིན་པ་དང་། དང་པོའི་གནས་ན་གནས་པ་དང་། ཐ་སྙད་བྱར་ཡོད་པའི་ཚད་དུ་ལོངས་པ། གང་ལ་དབྱུང་བ་སྐྱེས་པའི་ཡན་ལག་གི་རྣམ་པ་ཡིན་པ། གང་གིས་དབྱུང་བ་སེམས་ཅན་དུ་བགྲངས་བ་དང་དེའི་རྣམ་པར་གནས་པའོ། །
བསམ་པའི་ཡན་ལག་ལ། འདུ་ཤེས་འཁྲུལ་མ་འཁྲུལ་འདྲ། ཀུན་སློང་ཁུ་བ་ཕྱུང་བའི་འདུན་པ་རྒྱུན་ལྡན་ནོ། །
སྦྱོར་བ་རེག་ཅིང་བརྩལ་བར་ཞུགས་པ། མཐར་ཐུག་སྦུབས་སུ་འོངས་ཤིང་བདེ་བ་མྱོང་བའོ། །
འཛིན་དང་ཞེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ། ཡུལ་མི་ཡི་བུད་མེད། ཤེས་པ་རང་བཞིན་དུ་གནས་པ། མཚན་དོན་བྱེད་ནུས་པ། ལུས་བསྟེན་རུང་མ་ཉམས་པ། རྨའི་སྒོ་གསུམ་ལས་གཞན། ལུས་དངོས་སམ། སྐྲའམ། དེ་དང་འབྲེལ་པའི་གོས་ཡིན་པའོ། །
རེག་བྱེད་ནི་རང་གིས་ལུས་མ་ཉམས་པ་ཟག་བྱེད་ལས་གཞན་པ། མིག་ནས་པུས་མོའི་བར་ཡིན་པའོ། །
བསམ་པ་ལ་གཉིས་ལས། འདུ་ཤེས་འདྲ། ཀུན་སློང་རེག་པ་ལས་བྱུང་བའི་བདེ་བ་ཉམས་སུ་མྱོང་བར་འདོད་པའི་ཀུན་ཏུ་འདོད་ཆགས་དང་ལྡན་པའོ། །

སྦྱོར་བ་རེག་པར་རྩོམ་པ། མཐར་ཐུག་རེག་པ་ལས་བྱུང་བའི་བདེ་བ་མྱོང་བའོ། །
འཁྲིག་ཚིག་ཅེས་པ་དངོས་པོའི་ཆའོ། །
འདི་ལ་བཞི་ལས། གཞི་ལ། ཡུལ་མིའི་བུད་མེད། མཚན་དོན་བྱེད་ནུས་པ། ཐ་སྙད་བཞི་དང་ལྡན་པ། རྫུ་འཕྲུལ་མ་ཐོབ་པའོ། །
གང་བརྗོད་པའི་དངོས་པོ་ཡུལ་དུས་དེར་འཁྲིག་པར་གྲགས་པའོ། །
ཀུན་སློང་འཁྲིག་པ་སྨྲ་བ་ལས་བྱུང་བའི་བདེ་བ་ཉམས་སུ་མྱོང་བར་འདོད་པའི་སོགས་སོ། །
སྦྱོར་བ་ངག་དྲུག་ལྡན་ནོ། །
མཐར་ཐུག་ཡུལ་དེས་དོན་གོ་བའོ། །
བསྙེན་བཀུར་ཅེས་པ་དངོས་པོའི་ཆའོ། །
འདི་ལ་གཞི་འདྲ། དངོས་པོ་ཡུལ་དུས་དེར་འཁྲིག་པར་གྲགས་པས་བསྔགས་པའོ། །
ཀུན་སློང་དེ་སྨྲས་པ་ལས་བྱུང་བའི་བདེ་བ་སོགས་སོ། །
ཕྱི་མ་གཉིས་འདྲའོ། །
སྨྱན་ཅེས་པ་སྦྱོར་བའམ་གླེང་གཞིའི་ཆའོ། །
འདི་ལ་བཞི་ལས། གཞི་ལ་སྤྲད་བྱ་ནི་མཚན་དོན་བྱེད་ནུས་པ་ཐ་སྙད་བཞི་དང་ལྡན་པ། ལུས་བརྟེན་དུ་རུང་བ། མི་མཐུན་པར་གནས་པ། བདག་ཉིད་ལས་རྒྱུད་ཐ་དད་ཅིང་ནང་རྒྱུད་ཐ་དད་པའོ། །
བདག་པོ་ལྟ་བུ་ལ་སྨྱན་བྱེད་ན་དེ་གཉིས་ཐ་སྙད་ལྔ་དང་ལྡན་པའོ། །
ཀུན་སློང་ཕྲད་པའི་དོན་དུ་སྤྲད་བྱ་མི་མཐུན་པ་མཐུན་པར་བསྒྲུབ་པའི་ཕྱིར་ཕྲིན་གྱི་སྦྱོར་བ་གསུམ་བྱེད་པར་འདོད་པའོ། །
སྦྱོར་བ་རང་ངམ་བསྐོས་པས་ཕྲིན་གསུམ་བྱེད་པའོ། །
མཐར་ཐུག་དེ་གཉིས་ཀྱི་བསྟེན་བྱ་སྟེན་བྱེད་ཕྲད་པའོ། །
ཁང་པ་ཞེས་པ་དངོས་པོའི་ཆའོ། །
འདི་ལ་བཞི་ལས། གཞི་ལ་ས་གཞི་དང་ཡོ་བྱད་བཙལ་བའམ། དེས་གནང་བ། གཞི་མ་དག་པ་དང་། མ་བསྟན་པའོ། །
དེ་ལ་མ་དག་པ་ནི་གཞི་མི་རུང་བ་དང་། རྩོད་པ་དང་བཅས་པ་དང་། བརྩམ་དུ་མི་རུང་བ་གསུམ་ལས། དང་པོ་ནི། སྡིག་སྦྲུལ་སོགས་ཀྱི་གནས་དང་། །
གཉིས་པ་ནི་རྒྱལ་པོ་སོགས་ཀྱིས་བདག་ཏུ་བཟུང་བ་དང་། གསུམ་པ་ནི་ཕྱི་རོལ་འདོམ་གང་ཚུན་ཆད་དུ་ཆུ་ཀླུང་སོགས་དང་འདོམས་པའོ། །
གང་བརྩིག་པར་བྱ་བ་ནི་གཅིག་གི་ཆེད་ཡིན་པ་ཁང་པའི་ནང་སྲིད་དུ་ཁྲུ་བཅོ་བརྒྱད་དང་། ཞེང་དུ་ཁྲུ་ཕྱེད་དང་བཅུ་གཅིག་གི་ཚད་ལས་ལྷག་པ། སྤྱོད་ལམ་བཞི་ཤོང་བ། སྔར་གཞན་གྱིས་བརྩམས་པ་མ་ཡིན་པའོ། །
ཀུན་སློང་རྩིག་འདོད་རྒྱུན་མ་ཆད་པའོ། །
སྦྱོར་བ་རང་ངམ་བསྐོས་པས་རྩིག་པར་ཞུགས་པའོ། །
མཐར་ཐུག་སྐོར་བ་དང་བཀབ་ཟིན་པའོ། །
ཁང་ཆེན་ཞེས་པ་དངོས་པོའི་ཆའོ། །
འདིའི་ཡན་ལག་ལ་བཙལ་བ་དང་། ཚད་ལྷག་དང་། གཅིག་ཆེད་གསུམ་མི་སྦྱར་ཏེ། ཚོགས་ཀྱི་ཆེད་དུ་ཞེས་སྦྱར། གཞན་རྣམས་འདྲའོ། །
ཁང་པ་དང་ཁང་ཆེན་གྱི་ཁྱད་པར་ནི་བདག་པོ་གང་ཟག་གི་ཆེད་དུ་དང་། དཀོན་མཆོག་གསུམ་གྱི་ཆེད་དུ་ཡིན་པའོ། །
གཞི་མེད་ཅེས་པ་ཡུལ་གྱི་ཆའོ། །
འདི་ལ་བཞི་ལས། གཞི་ནི་ཡུལ་བསྙེན་པར་རྫོགས་པའི་སྡོམ་པ་དང་ལྡན་པ། ཐ་སྙད་གསུམ་དང་ལྡན་པ། རྒྱུད་ཐ་དད་པའོ། །
གོ་བྱའི་ཡུལ་ཐ་སྙད་ལྔ་དང་ལྡན་ཞིང་རྒྱུད་ཐ་དད་པའོ། །
དངོས་པོ་ཕམ་པ་བཞིའམ་བརྒྱད་ལས་གང་ཡང་རུང་བའོ། །
ཀུན་སློང་འདུ་ཤེས་སྒྱུར་བའི་དོན་ཅན་ཉམས་པར་འདུན་པས་སྐུར་བར་འདོད་པའོ། །
སྦྱོར་བ་ཡུལ་དེའི་མིང་གིས་ངག་མཚན་ཉིད་དྲུག་ལྡན་གྱིས་སྐུར་བ་སྟེ་བདག་ཉིད་དང་འབྲེལ་པ་མ་གཏོགས་པའོ། །
མཐར་ཐུག་ཡུལ་གྱིས་དོན་གོ་བའོ། །
བག་ཙམ་ཞེས་པ་སྦྱོར་བའི་ཆའོ། །
འདི་ལ་གཞི་དང་བསམ་པ་འདྲ། སྦྱོར་བ་མིང་ནས་སྨོས་ཞིང་། མིང་གཉིས་དངོས་སུ་མ་སྦྱར་བར་གཞན་ལ་གནས་པའི་མི་གསལ་བའི་ཚིག་གིས་སྨྲས་པའོ། །
མཐར་ཐུག་སྐུར་པ་གདབ་པའི་ཡུལ་དེ་ཉིད་དམ་ཐ་སྙད་ལྔ་ལྡན་གྱིས་དོན་གོ་བའོ། །

དགེ་འདུན་དབྱེན་ཞེས་པ་སྦྱོར་བའི་ཆ་སྡོམ་དུ་བླངས། འདི་ལ་བཞི་ལས། གཞི་ལ་གང་དབྱེ་བར་བྱ་བའི་དངོས་པོ་ནི་ཆོས་ལས་ཐ་དད་པའི་དངོས་པོ། གང་ཟག་གང་དབྱེ་བ་ནི་སོ་སོ་སྐྱེ་བོའི་དགེ་སློང་ཁ་སྐོང་བར་འོས་པ་གྲངས་བརྒྱད་དུ་ཚང་བ། མི་མཐུན་པ་མེད་པའོ། །
དུས་དང་གནས་ནི། དང་པོ་མཐའ་སྐྱོན་ཟུང་གཅིག་གིས། །
སྔ་རོལ་ཐུབ་པ་ནོངས་པ་དང་། །
མཚམས་མ་བཅད་པ་དག་ཏུ་ཡང་། །
འཁོར་ལོའི་དབྱེན་ནི་མི་འབྱུང་ངོ་། །
ཞེས་པ་ལྟ་བུའོ། །
འབྱེད་པ་པོ་ནི་སྡེ་སྣོད་གསུམ་ཤེས་པ། ཚུལ་ཁྲིམས་རྣམ་པར་དག་པ་དང་ལྡན་པའི་དགེ་སློང་ཁ་སྐོང་བའི་ཆོས་དང་ལྡན་པའོ། །
བསམ་པ་ལ་འདུ་ཤེས་མ་འཁྲུལ་པ། ཀུན་སློང་བསམ་པ་ཐག་པ་ནས་ཆོས་ལས་ཐ་དད་པར་འབྱེད་པར་འདོད་པ་དང་། བརྗོད་པ་གསུམ་པའི་མཐར་མི་གཏོང་བར་འདོད་པ་རྒྱུན་མ་ཆད་པའོ། །
སྦྱོར་བ་བཟློག་པར་བྱེད་པའི་རྐྱེན་མཚན་ཉིད་དང་ལྡན་པ་ལ་ཕྱིན་ཅི་ལོག་པར་ཞུགས་ཤིང་གཞི་དེ་ཉིད་སྒྲུབ་པར་བརྩོན་པའོ། །
མཐར་ཐུག་ཟློག་བྱེད་ཀྱི་རྐྱེན་ལྔའི་མཐར་མི་གཏོང་བའོ། །
རྐྱེན་ལྔ་ནི། བཞམས་ཏེ་བསྒོ་བ། གསོལ་བ། བརྗོད་པ་གསུམ་མོ། །
དེར་རྗེས་ཕྱོགས་ཞེས་པ་སྦྱོར་བའི་ཆའོ། །
འདི་ལ་རང་ཉིད་འཁོར་ལོའི་དབྱེན་བྱེད་པ་པོ་དངོས་མ་ཡིན་ཡང་དེའི་གྲོགས་བྱེད་པར་རྗེས་སུ་བསྒྲུབ་པའི་ཡིན་ལ། ཡན་ལག་གཞན་ཐམས་ཅད་སྔ་མ་བཞིན་ནོ། །
ཁྱིམ་སུན་འབྱིན་ཞེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ནི་གང་ལ་སྐུར་བ་གདབ་པའི་ཡུལ་རང་སྐྲོད་པར་བྱེད་པའི་དགེ་འདུན་གྲངས་ཚང་བ། ཁ་སྐོང་གི་ཆོས་དང་ལྡན་པ། འགྲོ་བ་བཞི་དང་བྲལ་བ། ཆོས་ལྡན་གྱི་ལས་ཀྱིས་རང་སྐྲོད་པ་པོ་ཡིན་པའོ། །
སྐུར་པ་དེ་གང་ལ་སྨྲ་བའི་ཡུལ་ནི་རང་སྐྲོད་པར་བྱེད་པའི་དགེ་སློང་གི་དགེ་འདུན་དེའམ། གཞན་ཡང་རུང་སྟེ་ཐ་སྙད་ལྔ་ལྡན་ནོ། །
གང་གིས་སྐུར་བ་འདེབས་པར་བྱེད་པ་པོ་ནི་འགྲོ་བ་བཞི་ལས་གང་ཡང་རུང་བ་དང་ལྡན་པ། བཞམས་བསྒོ་བྱས་ལ་ཆགས་པ། བདག་ཉིད་བསྐྲད་པའོ། །
བསམ་པ་ལ་འདུ་ཤེས་མ་འཁྲུལ་པ་དང་། བདེན་པའི་འདུ་ཤེས་སྒྱུར་ནས་བརྫུན་པའི་འདུ་ཤེས་སོ། །
ཀུན་སློང་རང་སྐྲོད་པའི་དགེ་འདུན་པ་བརྫུན་གྱི་སྒོ་ནས་སྐུར་བ་འདེབས་པར་འདོད་པ་རྒྱུན་མ་ཆད་པའོ། །
སྦྱོར་བ་རང་སྐྲོད་པའི་དགེ་འདུན་ལ་བརྫུན་གྱི་སྒོ་ནས་སྐུར་པ་འདེབས་པ་དེ་ཉིད་བསྒྲུབ་པར་བརྩོན་པའོ། །
མཐར་ཐུག་ཟློག་བྱེད་ཀྱི་རྐྱེན་ལྔའི་མཐར་མ་བཏང་ནའོ། །
བཀའ་བློ་མི་བདེ་བ་ཞེས་པ་སྦྱོར་བའི་ཆའོ། །
འདི་ལ་བཞི་ལས། བཟློག་པར་བྱ་བའི་ཡུལ་ནི་ཕྱོགས་བཅུ་ན་བཞུགས་པའི་དགེ་འདུན་བསྙེན་པར་རྫོགས་པའི་སྡོམ་པ་རྣམ་དག་དང་ལྡན་པ། ལྟ་བ་དང་མཚན་མཐུན་པ་ཐ་སྙད་གསུམ་དང་ལྡན་པའོ། །
གོ་བར་བྱ་བའི་ཡུལ་ནི་ཇི་སྐད་བཤད་པའི་མཚན་ཉིད་དང་ལྡན་པའི་དགེ་སློང་བདག་ཉིད་ཀྱི་ཚུལ་ཁྲིམས་ལ་ཕྱིན་ཅི་མ་ལོག་པར་གླེང་པ་པོ་ཡིན་པའོ། །
བདག་ཉིད་ནི་བཀའ་བློ་མི་བདེ་བའི་རང་བཞིན་དུ་གྱུར་པ་ལ་གླེང་དྲན་དང་བཞམས་བསྒོ་བྱས་ལ་ཆགས་པའོ། །
བསམ་པ་ལ་འདུ་ཤེས་མ་འཁྲུལ་བ། ཀུན་སློང་བདག་ཉིད་ཀྱི་ཚུལ་ཁྲིམས་ལ་སུ་གང་གིས་ཀྱང་གླེང་བ་འགོག་པར་འདོད་པ་རྒྱུན་མ་ཆད་པའོ། །
སྦྱོར་བ་ངག་མཚན་ཉིད་དྲུག་ལྡན་གྱིས་དགེ་སློང་ཐམས་ཅད་ཀྱི་གླེང་བ་འགོག་པར་བརྩོན་པའོ། །
མཐར་ཐུག་བཟློག་བྱེད་ཀྱི་རྐྱེན་ལྔའི་མཐར་མི་གཏོང་བའོ། །
སོ་སོར་ཐར་པའི་མདོ་ལས། སྡོམ་ལ། དབེན་པ་སྐྱབས་ཡོད་འདུག་པ་འོ། །

ཞེས་བུད་མེད་དང་བར་འདོམ་གང་གི་ནང་དུ་སྐྱེ་བོའི་རྒྱུན་ལུགས་ཀྱིས་དབེན་པ་དང་། རྩིག་པ་དང་། མུན་པ་སོགས་ཀྱི་སྐྱབས་ཡོད་པ་ན་འདུག་ན་ཕམ་པ་དང་། ལྷག་མ་དང་ལྟུང་བྱེད་གསུམ་གང་རུང་གཅིག་འབྱུང་ཉེ་ལ་འདི་འབྱུང་མ་ངེས་པ་དང་། བར་འདོམ་གང་གི་ཕྱི་རོལ་ན་དེ་གཉིས་གང་རུང་གཅིག་འབྱུང་དུ་ཉེ་ལ་འདི་འབྱུང་མ་ངེས་པ་གཉིས་བཤད་ཀྱང་མདོ་རྩར་དེ་གཉིས། དེ་གསུམ་གང་རུང་གི་ཕྱིར་བཅོས་ཀྱི་ཁོངས་སུ་གཏོགས་པ་ལ་དགོངས་ནས་ལོགས་སུ་མ་བཤད་དོ།།  ༈  །།གསུམ་པ་ལྟུང་བྱེད་ཀྱི་སྡེ་ལ་གཉིས་ཏེ། ཞག་གི་ཆད་ལས་དང་འབྲེལ་པ་སྤང་བའི་ལྟུང་བྱེད་ཀྱི་སྡེ་དང་། བཤགས་པ་ཙམ་དང་འབྲེལ་པ་ལྟུང་བྱེད་འབའ་ཞིག་པའི་སྡེའོ། །
དང་པོ་ལ། བཅུ་ཚན་གསུམ་ལས། བཅུ་ཚན་དང་པོ་ནི། སྡོམ་ལ། འཆང་བ་འབྲལ་བ་འཇོག་པ་དང་། །
འཁྲུར་འཇུག་པ་དང་ལེན་པ་དང་། །
སློང་དང་སྟོད་གཡོགས་སྨད་གཡོགས་བཅས། །
རིན་ཐང་སོ་སོར་བསྐུར་བ་འོ། །
ཞེས་ཏེ། འཆང་བ་ཞེས་པ་སྦྱོར་བའི་ཆ་སྡོམ་དུ་བླངས། འདི་ལ་བཞི་ལས། གཞི་ལ་དངོས་པོ་ནི་གོས་སུ་གྲུབ་པ་དང་། རྒྱུ་དང་དབྱིབས་དང་ཁ་དོག་གིས་རུང་བ་དང་། ཁྲུ་གང་གི་ཚད་དུ་ལོངས་པ་དང་། རང་དབང་བ་དང་གནས་སྐབས་དབང་བྱར་ཡོད་པ་དང་། བྱིན་གྱིས་བརླབ་པ་དང་མ་འབྲེལ་ལམ་འབྲེལ་ཀྱང་རྗེས་སུ་ཞུགས་པ་དང་བཅས་པ་དང་། ཟླ་བར་བཞག་པ་མིན་པའོ། །
འདིར་སྲ་བརྐྱང་བཏིང་བ་མིན་པའོ། །
ཀུན་སློང་འཆང་བར་འདོད་པའོ། །
མཐར་ཐུག་ཞག་བཅུ་གཅིག་པའི་སྐྱ་རེངས་ཤར་བའོ། །
འབྲལ་བ་ཞེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ་དངོས་པོ་ཆོས་གོས་གསུམ་ལས་གང་ཡང་རུང་བ་རང་གི་བྱིན་རླབས་ཅན། རུང་བ་ཚད་ལྡན་དང་བདག་ཉིད་གནང་བ་ཐོབ་པ་དང་། སྲ་བརྐྱང་བཏིང་བ་དང་། དགོན་པ་བ་དང་། བར་ཆད་དང་ལྡན་པ་རྣམས་མ་ཡིན་པའོ། །
གནས་ནི་དེའི་གནས་ཉེ་འཁོར་དང་བཅས་པ་ལས་གཞན་པའོ། །
མཐར་ཐུག་ཞག་གཅིག་གི་མཚན་མོའི་མཐའ་འདས་པའོ། །
འཇོག་པ་ཞེས་པ་སྦྱོར་བའི་ཆའོ། །
འདི་ལ་བཞི་ལས། གཞག་བྱའི་དངོས་པོ་ནི་གོས་སུ་གྲུབ་པ་ཁྲུ་གང་ཡན་ཆད་པ། རང་དབང་བ་དབང་བྱར་ཡོད་པ་རེ་བའི་ཆོས་ལྔ་དང་ལྡན་པའོ། །
བདག་ཉིད་བྱིན་གྱིས་བསླབ་པར་བྱ་བ་མེད་པ་དང་། སྲ་བརྐྱང་མ་བཏིང་པའོ། །
ཀུན་སློང་འཆང་བར་འདོད་པའོ། །
མཐར་ཐུག་སོ་གཅིག་པའི་སྐྱ་རེངས་ཤར་པའོ། །
འཁྲུར་འཇུག་ཅེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ། ཡུལ་ནི་རྫོགས་པའི་སྡོམ་པ་དང་ལྡན་པ། ལྟ་བ་མཐུན་པ། མཚན་མི་མཐུན་པ། ཐ་སྙད་གསུམ་དང་ལྡན་པ། ལུས་བརྟེན་དུ་རུང་བ། ལུས་ཐ་མལ་པར་གནས་པ། རྫུ་འཕྲུལ་མ་ཐོབ་པ། ཉེ་དུ་མ་ཡིན་པ་སྟེ། བརྒྱད་ལྡན་ཏེ་དགེ་སློང་མས་སྐྱེད་པ་ཕལ་ཆེར་ལ་ཤེས་པར་བྱའོ། །
དངོས་པོ་ཆོས་གོས་གསུམ་དང་གདིང་བ་ལས་གང་ཡང་རུང་བ་དང་། རུང་བ་ཚད་དང་ལྡན་པ། རང་གི་ཡིན་པ་བྱིན་གྱིས་བརླབས་པ། འཁྲུར་འཇུག་འོས་པ་སྔར་ཕྱེད་བྱས་པ་མ་ཡིན་པའོ། །
ཀུན་སློང་འཁྲུ་བ་ལ་སོགས་པ་བྱེད་དུ་འཇུག་པར་འདོད་པའོ། །
སྦྱོར་བ་ངག་དྲུག་ལྡན་ནོ། །
མཐར་ཐུག་བྱ་བ་ཡོངས་སུ་རྫོགས་པའོ། །
ལེན་པ་ཞེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ་ཡུལ་དགེ་སློང་མ་ཐུན་མོང་གི་ཆོས་བརྒྱད་ལྡན། རྫས་ཐ་དད་པ། དད་པ་ཅན་དང་སེམས་གཡེང་ཅན་གཉིས་མ་ཡིན་པའོ། །
དངོས་པོ་གོས་དངོས་སུ་གྲུབ་པ། རུང་བ་ཚད་དུ་ལོངས་པ། དགེ་སློང་མ་དེའི་ཡིན་པའོ། །
བདག་ཉིད་དགེ་འདུན་ལ་གོས་འབུལ་བ་ལེན་པ། གོས་བོར་བ། ཚིག་པ། བརླག་པ་བཞི་མ་ཡིན་པའོ། །

ཀུན་སློང་རུང་མི་རུང་བརྗེ་བ་མ་ཡིན་པར་ལེན་པར་འདོད་པའོ། །
སྦྱོར་བ་ངག་མཚན་ཉིད་དྲུག་ལྡན་གྱིས་ལེན་པར་བརྩོམ་པའོ། །
མཐར་ཐུག་ལག་ཏུ་ཐོབ་པའོ། །
སློང་དང་ཞེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ་ཡུལ་ཁྱིམ་པ། ཐ་སྙད་ལྔ་ལྡན། བདག་ཉིད་ལས་རྫས་ཐ་དད་པ། ཉེ་དུ་མ་ཡིན་པ། ལུས་ཐ་མལ་པར་གནས་པ། མ་སློང་བའི་སྔ་རོལ་དུ་སྟེར་བ་པོ་མ་ཡིན་པ་ལྟེ་དྲུག་ལྡན་ནོ། །
དངོས་པོ་གོས་དངོས་སུ་གྲུབ་པ་རུང་བ་ཚད་དང་ལྡན་པ་དང་ཁྱིམ་པ་དེ་ཉིད་ཀྱི་ཡིན་པའོ། །
རྒྱུ་མཚན་ཡུལ་དངོས་པོ་གསུམ་པོ་དེ་འོག་མ་གསུམ་ལའང་སྦྱར་རོ། །
བདག་ཉིད་སྲ་བརྐྱང་མ་བཏིང་བ་དང་། འཚོ་བའི་ཡོ་བྱད་ཚང་པའོ། །
ཀུན་སློང་སློང་བར་འདོད་པའོ། །
སྦྱོར་བ་ངག་དྲུག་ལྡན་ནོ། །
མཐར་ཐུག་ལག་ཏུ་ཐོབ་པའོ། །
སྟོད་གཡོགས་སྨད་གཡོགས་བཅས་ཞེས་པ་དངོས་པའི་ཆའོ། །
འདི་ལ་བཞི་ལས། གཞི་ལ་བསླང་བའི་ཡུལ་ནི་གོང་དང་འདྲ་བ་ལ་སྦྱིན་བདག་གཅིག་གོ །རང་ཉིད་ནི་སློང་བར་རིགས་པའོ། །
དངོས་པོ་ནི་སྔ་མ་དང་འདྲ་བ་ལ། སློད་དུ་གནང་བའི་ཚད་ལས་ལྷག་པའམ་སྦྱིན་པར་བྱ་བ་མི་སྦྱིན་པ་ཚད་དུ་ཆོག་པའོ། །
བསམ་པ་ལ་འདུ་ཤེས་མ་འཁྲུལ་བ། ཀུན་སློང་རང་ཁོ་ནའི་དོན་དུ་ཚད་ལས་ལྷག་པ་སློང་བར་འདོད་པའམ། སྦྱིན་པར་བྱ་བ་མི་སྦྱིན་པར་འདོད་པའི་བསམ་པ་རྒྱུན་མ་ཆད་པའོ། །
སྦྱོར་བ་ངག་མཚན་ཉིད་དྲུག་ལྡན་གྱིས་ལྷག་པ་སློང་བར་རྩོམ་པའམ་སྦྱིན་པར་བྱ་བ་མི་སྦྱིན་པར་ཞུགས་པའོ། །
མཐར་ཐུག་ལྷག་པོ་ཐོབ་པའི་སྦྱིན་པར་བྱ་བ་མི་སྦྱིན་པར་ཐག་བཅད་ནའོ། །
དེ་ལ་སློང་བར་རིགས་པ་ནི་རང་ཉིད་ལ་ཡོ་བྱད་ཐམས་ཅད་སློང་བར་རིགས་ལ། དེ་བཞིན་དུ་སྣམ་སྦྱར་ལྟ་བུ་གང་མེད་པ་དེ་དང་དེ་སློང་བར་རིགས་སོ། །
ཚད་ནི་ནོར་བདག་གཅིག་ལ་ཁྱིམ་པའི་སྟོད་གཡོགས་སྨད་གཡོགས་སམ་རབ་ཏུ་བྱུང་བའི་སྟོད་གཡོགས་སྨད་གཡོགས་ཀྱང་རུང་སྟེ་ཟུང་གཅིག་སློང་བར་བྱའོ། །
ཁྱིམ་པའི་སྟོད་གཡོགས་སྨད་གཡོགས་ཆུང་ཚད་ཐོབ་ན་འབྲིང་ཚད་དུ་ཁ་བསྐང་བ་དང་། འབྲིང་ཚད་ཐོབ་ན་ཆེ་ཚད་དུ་ཁ་བསྐང་སློང་བར་མི་བྱ་ཞིང་། ལྷག་པ་ཐོབ་ན་ཡང་སྦྱིན་མི་དགོས་སོ། །
རབ་ཏུ་བྱུང་བའི་ཆུང་ཚད་ཐོབ་ན་འབྲིང་ཚད་དུ་ཁ་བསྐང་བ་དང་། འབྲིང་ཚད་ཐོབ་ན་ཆེ་ཚད་དུ་ཁ་བསྐང་བ་བླང་བར་བྱ་ཞིང་། ཆེ་ཚད་ལས་ལྷག་པ་ཐོབ་ན་ཡང་སྦྱིན་པར་བྱའོ། །
དེ་ལྟར་ན་འདི་ལ་ལྟུང་བ་འབྱུང་བའི་སྒོ་གསུམ་ཡོད་དེ། བདག་པོ་གཅིག་ལ་ཟུང་གཅིག་ལས་ལྷག་པ་བླངས་ན་ཉེས་བྱས། ཐོབ་ན་དངོས་གཞི། ཁྱིམ་པའི་སྟོད་གཡོགས་སྨད་གཡོགས་ཆུང་ཚད་འབྲིང་ཚད་ཐོབ་པ་ལས་ཁ་བསྐང་བ་བླངས་ན་ཉེས་བྱས། ཐོབ་ན་དངོས་གཞི། རབ་ཏུ་བྱུང་བའི་ཆེ་ཚད་ལས་ལྷག་པ་ཐོབ་པ་མི་སྦྱིན་པར་སེམས་ན་ཉེས་བྱས། ཐག་བཅད་ན་དངོས་གཞིའོ། །
རིན་ཐང་ཞེས་པ་གླེང་གཞིའི་ཆའོ། །
འདི་ལ་བཞི་ལས། གཞི་ལ་བདག་ཉིད་གནང་བའི་རྐྱེན་དང་མི་ལྡན་པ། ཡུལ་ཁྱིམ་པ་ཐུན་མོང་གི་ཆོས་ལྔ་ལྡན་དང་། ལྐོག་ཏུ་སྨོས་ཤིང་མངོན་སུམ་དུ་སྟོབས་པ་པོ་མ་ཡིན་པ། སྤུངས་ཆུང་བས་ཁྱད་པར་དུ་བྱས་པའི་ཆོས་བདུན་ལྡན་གྱིས་བདག་གིར་བྱས་པའི་གོས་རུང་བ་ཚད་ལྡན་ནོ། །
བསམ་པ་ལ་གཉིས་ལས། འདུ་ཤེས་མ་འཁྲུལ་བ། ཀུན་སློང་རང་གི་དོན་དུ་དཔགས་པ་སྔ་ཚོམས་སུ་ལེན་པར་འདོད་པའི་བསམ་པའོ། །
སྦྱོར་བ་དེ་ལེན་པ་ལ་ལུས་ངག་གིས་ཞུགས་པའོ། །
མཐར་ཐུག་ལག་ཏུ་ཐོབ་པའོ། །
སོ་སོ་ཞེས་པ་ཡུལ་གྱི་ཆའོ། །
འདི་ལ་སྤུངས་ཆེ་བ་ཞེས་སྦྱར། གཞན་ཡན་ལག་ཐམས་ཅད་སྔ་མ་བཞིན་ནོ། །

བསྐུར་བ་ཞེས་པ་དངོས་པོའི་ཆའོ། །
འདི་ལ་བཞི་ལས། གཞི་ལ་ཡུལ་ཁྱིམ་པ་ཐ་སྙད་ལྔ་ལྡན། རྫས་ཐ་དད་པས་བདག་གིར་བྱས་པའི་རིན་བསྒྱུར་བ་ལས་གྲུབ་པའི་གོས་རུང་བ་ཚད་དང་ལྡན། ཕོ་ཉ་བ་ཆོས་བཞི་ལྡན་ལ་བསྐུར། དེས་ཞལ་ཏ་བ་ཆོས་བཞི་ལྡན་ལ་གཏད་པ་སྟེ། གསུམ་ཆར་ཡང་ནང་ཕན་ཚུན་དང་བདག་ཉིད་ལས་རྫས་ཐ་དད་པ་རེ་བ་མེད་པའི་ཚེ་སྦྲན་ན་སེམས་བསྡུ་བར་ཁས་མི་ལེན་པའོ། །
བསམ་པ་ལ་གཉིས་ལས། འདུ་ཤེས་མ་འཁྲུལ་བ། ཀུན་སློང་རང་གི་དོན་དུ་བསྐུལ་བསྡད་ལྷག་པས་ལེན་པར་འདོད་པའམ། སེམས་བསྡུ་བར་ཁས་མི་ལེན་པ་ལས་ལེན་པར་འདོད་པའི་བསམ་པ་རྒྱུན་ལྡན་ནོ། །
སྦྱོར་བ་བསྐུལ་བསྡད་དྲུག་ལས་ལྷག་པའམ་ཁས་མེ་ལེན་པ་ལ་ལེན་པར་ཞུགས་པའོ། །
མཐར་ཐུག་ལག་ཏུ་ཐོབ་པའོ། །
བཅུ་ཚན་གཉིས་པ་ནི། སྡོམ་ལ། སྲིན་བལ་འབའ་ཞིག་ཆ་གཉིས་དང་། །
དྲུག་དང་མཐོ་གང་ལམ་དང་ནི། །
འཁྲུ་བ་དང་ནི་གསེར་དངུལ་ལེན། །
མངོན་ཚན་ཅན་དང་ཉོ་ཚོང་ངོ་། །
ཞེས་ཏེ། སྲིན་བལ་ཞེས་པ་དངོས་པོའི་ཆ་སྡོམ་དུ་བླངས། འདི་ལ་བཞི་ལས། གཞི་ལ། དངོས་པོ་ནི་སྲིན་བལ་ཡིན་པ། རུང་བ་ཚད་དང་ལྡན་པ། གསར་པ་ཡིན་པ། དམན་པ་དང་མ་འདྲེས་པ། རང་གི་ཡིན་པ། སྔར་གཞན་གྱིས་བཟོ་རྩོམས་མ་བྱས་པའོ། །
གནས་ནི་སྲིན་བལ་རིན་ཆེ་བའི་གནས་ཡིན་པའོ། །
ཀུན་སློང་སྟན་བྱེད་པར་འདོད་པའོ། །
སྦྱོར་བ་རང་ངམ་གཞན་གྱིས་རྩོམ་པའོ། །
མཐར་ཐུག་བཀོད་དེ་བཀྲམ་པ་ཡོངས་སུ་རྫོགས་པའོ། །
འབའ་ཞིག་ཅེས་པ་དངོས་པོའི་ཆའོ། །
འདི་ལ་སྲིན་བལ་གྱི་ཚབ་ཏུ་ལུག་གི་བལ་ནག་པོ་འབའ་ཞིག་སྦྱར། གཞན་འདྲའོ། །
ཆ་གཉིས་ཞེས་པ་དངོས་པོའི་ཆའོ། །
འདི་ལ་ཡང་སྲིན་བལ་གྱི་ཚབ་ཏུ། ལུག་གི་བལ་ནག་པོ་ཕྱེད་དང་། དཀར་པོ་དང་འཁོབ་བལ་ཕྱེད་ལས་ནག་པོ་སྲང་ཕྱེད་ཀྱིས་ལྷག་པ་ཞེས་སྦྱར། གཞན་འདྲའོ། །
དྲུག་དང་ཞེས་པ་དུས་ཀྱི་ཆའོ། །
འདི་ལ་བཞི་ལས། བརླིང་བའི་སྟན་གསར་པ་ཡིན་པ་དམན་པ་དང་མ་འདྲེས་པ། རང་གི་ཡིན་པ་སྔར་གཞན་གྱིས་བཟོ་རྩོམ་མ་བྱས་པའོ། །
བདག་ཉིད་སྟན་གཞན་ཡོད་པའམ་རང་དགར་བཏང་བ། གནང་བ་མ་ཐོབ་པ། སྟན་སྔ་མ་བྱས་ནས་ལོ་དྲུག་མ་ལོན་པའོ། །
ཀུན་སློང་སྟན་ཕྱི་མ་བྱེད་པར་འདོད་པའོ། །
སྦྱོར་མཐའ་འདྲའོ། །
མཐོ་གང་ཞེས་པ་ཚད་ཀྱི་ཆའོ། །
འདི་ལ་བཞི་ལས། དངོས་པོ་ནི་གདིང་བ་གསར་པ་རང་གི་ཡིན་པ་རུང་བ་ཚད་ལྡན་ནོ། །
བདག་ཉིད་གདིང་བ་རྙིང་པ་ལ་མཐུད་ཅིང་སྦྱར་བ་ཚུན་ཆད་ཀྱིས་བདེ་བར་གཤེགས་པའི་མཐོ་གང་གི་ཚད་ཡོད་བཞིན་དུ་དེས་མ་གླན་པའོ། །
ཀུན་སློང་ལོངས་སྤྱོད་པར་འདོད་པའོ། །
སྦྱོར་བ་ལོངས་སྤྱོད་པར་རྩོམ་པའོ། །
མཐར་ཐུག་ལོངས་སྤྱོད་པའོ། །
ལམ་དང་ཞེས་པ་བགྲོད་པར་བྱ་བའམ་གནས་ཀྱི་ཆའོ། །
འདི་ལ་བཞི་ལས། །
གཞི་ལ་དངོས་པོ་བལ་རུང་བ་ཁུར་ཚད་དུ་ལོངས་པ་རང་དབང་བ། ངོ་མ་སྤོས་པའོ། །
ལའམ་སའམ་ཆུ་ལ་བརྟེན་པ་རྒྱང་གྲགས་གཅིག་ཏུ་ལོངས་པའོ། །
བདག་ཉིད་རྫུ་འཕྲུལ་དང་། སྤྲུལ་པའི་གནས་སྐབས་མ་ཡིན་པ། དུས་ཉི་མ་གཅིག་གི་དུས་ཡིན་པའོ། །
ཀུན་སློང་ཁུར་ཏེ་འགྲོ་བར་འདོད་པ། སྦྱོར་བ་འགྲོ་བར་རྩོམ་པ། མཐར་ཐུག་རྒྱང་གྲགས་ལས་འདས་པའོ། །
འཁྲུ་བ་དང་ནི་ཞེས་པ་བྱ་བའི་ཆའོ། །
འདི་ལ་བཞི་ལས། གཞི་ལ་ཡུལ་དགེ་སློང་མ་ཆོས་བརྒྱད་ལྡན། དངོས་པོ་རང་གི་བལ་རུང་བ་ཚད་ལྡན། རྨེལ་བར་འོས་པ་རྨེལ་བ་ལ་སོགས་པའི་རྩོམ་པ་མ་བྱས་པ། ཀུན་སློང་རང་གི་དོན་དུ་རྨེལ་བ་འཆོལ་འདོད་ཀྱིས། སྦྱོར་བ་ངག་མཚན་ཉིད་དྲུག་ལྡན་གྱིས་བཅོལ་བ། མཐར་ཐུག་ཕྱོགས་ལས་བྱས་པའོ། །

གསེར་དངུལ་ལེན་ཞེས་པ་དངོས་པོའི་ཆའོ། །
འདི་ལ་བཞི་ལས། གཞི་ནི་རིན་པོ་ཆེ་བཀག་པ་དངོས་སམ་དེ་དང་འདྲ་བ་དང་། ཐ་སྙད་གདགས་སུ་རུང་བ་དང་། ཚད་དང་ལྡན་པ་རང་གི་ཡིན་པར་རུང་བ་མ་བྱས་པའོ། །
ཀུན་སློང་བདག་གིར་བྱེད་འདོད་པའོ། །
སྦྱོར་བ་རང་ངམ་བསྐོས་པས་རེག་པར་རྩོམ་པའོ། །
མཐར་ཐུག་བདག་གིར་བྱས་པའོ། །
མངོན་ཚན་ཅན་ཞེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ་ཡུལ་ནི་ཁྱིམ་པ་ཐ་སྙད་ལྔ་ལྡན་རྫས་ཐ་དད་པ། །
ཉེ་དུ་མ་ཡིན་པའོ། །
དངོས་པོ་པ་ནའམ་རིན་པོ་ཆེ་རང་དབང་བ། ཐ་སྙད་དུ་གདགས་སུ་རུང་བ་ཚད་དང་ལྡན་པའོ། །
ཀུན་སློང་རྙེད་པར་འདོད་པའོ། །
སྦྱོར་བ་ངག་མཚན་ཉིད་དྲུག་ལྡན་གྱིས་བསྐྱེད་པར་རྩོམ་པའོ། །
མཐར་ཐུག་སྐྱེད་ཁྲུ་གང་དུ་ལོངས་པ་ཐོབ་པའོ། །
ཉོ་ཚོང་ངོ་ཞེས་པ་སྦྱོར་བའི་ཆའོ། །
འདི་ལ་དངོས་པོ་པ་ན་དང་རིན་པོ་ཆེ་ལ་སོགས་པ་ལས་གཞན་གཞལ་བར་བྱས་བ་འབྲུ་དང་གོས་ལ་སོགས་པ་སྦྱར། གཞན་འདྲའོ། །
བཅུ་ཚན་གསུམ་པ་ནི། སྡོམ་ལ། ལྷུང་བཟེད་གཉིས་དང་ཐ་ག་གཉིས། །
བྱིན་འཕྲོག་སྟོན་ཟླ་ཐ་ཆུང་དང་། །
དགོན་པ་པ་དང་རས་ཆེན་དང་། །
བསྔོས་པ་དང་ནི་གསོག་འཇོག་གོ །ཞེས་ཏེ། ལྷུང་བཟེད་གཉིས་ཞེས་པ་དངོས་པོའི་ཆའོ། །
ལྷུང་བཟེད་དང་པོ་ལ་བཞི་ལས། གཞི་ལ་དངོས་པོ་ནི་རང་གི་ལྷུང་བཟེད་རུང་བ་ཚད་ལྡན་དབང་བྱར་ཡོད་པ། བྱིན་རླབས་དང་མ་འབྲེལ་བའམ་འབྲེལ་ཀྱང་རྗེས་སུ་ཞུགས་པ་དང་བཅས་པ་དང་། འབྲེལ་མེད་མ་ཡིན་པའོ། །
ཀུན་སློང་རང་ཆེད་དུ་འཆང་བར་འདོད་པའོ། །
སྦྱོར་བ་རང་ཆེད་དུ་འཆང་བའོ། །
མཐར་ཐུག་ཞག་བཅུ་གཅིག་པའི་སྐྱ་རེངས་ཤར་བའོ། །
ལྷུང་བཟེད་གཉིས་པ་ལ་བཞི་ལས། གཞི་ལ་ཡུལ་ཁྱིམ་པ་ཆོས་དྲུག་ལྡན། དངོས་པོ་ལྷུང་བཟེད་རུང་བ་ཚད་ལྡན་ཡུལ་དེ་ཉིད་ཀྱི་ཡིན་པའོ། །
བདག་ཉིད་ལྷུང་བཟེད་རུང་བ་ཚད་ལྡན་ལོངས་སྤྱད་བཟོད་དབང་བྱར་ཡོད་པ། འབྲེལ་མེད་མིན་པ་ཡོད་པའོ། །
ཀུན་སློང་སློང་བར་འདོད་པའོ། །
སྦྱོར་བ་ངག་མཚན་ཉིད་དྲུག་ལྡན་ནོ། །
མཐར་ཐུག་ལག་ཏུ་ཐོབ་པའོ། །
ཐ་ག་གཉིས་ཞེས་པ་ཡུལ་གྱི་ཆའོ། །
ཐ་ག་དང་པོ་ལ་བཞི་ལས། གཞི་ལ་ཡུལ་ཐ་ག་པ། ཁྱིམ་པ་ཆོས་དྲུག་ལྡན་ནོ། །
གླ་བརྔན་ཅི་བདེར་སྟོབ་པ་པོ་མ་ཡིན་པའོ། །
དངོས་པོ་གོས་ཀྱི་རྒྱུ་རུང་བ་ཚད་ལྡན་རང་དབང་བའོ། །
ཀུན་སློང་རྐུ་སེམས་དང་ཡིད་གཅུགས་ལས་གཞན་པ་གླ་བརྔན་མེད་པར་ཐག་ཏུ་འཇུག་པར་འདོད་པའོ། །
སྦྱོར་བ་རང་ངམ་བསྐོས་པས་ངག་བཞི་ལྡན་ནོ། །
མཐར་ཐུག་གོས་གྲུབ་པའོ། །
ཐ་ག་གཉིས་པ་ལ་བཞི་ལས། གཞི་ལ་ཡུལ་སྦྱིན་བདག་དང་ཐ་ག་པ་ཆོས་ལྔ་ལྡན་ནོ། །
དངོས་པོ་གོས་ཀྱི་རྒྱུའི་དོག་པ་རུང་བ་ཚད་ལྡན། ཁྱིམ་པ་དེ་ཉིད་ཀྱི་ཡིན་པ་བཟོ་རྩོམ་མ་བྱས་པའོ། །
རྟེན་སྦྱིན་བདག་དང་ཐ་ག་པས་མ་གནང་བའོ། །
ཀུན་སློང་ཐ་ག་པ་བསྐྱེད་པར་འདོད་པའོ། །
སྦྱོར་བ་ངག་དྲུག་ལྡན་ནོ། །
མཐར་ཐུག་དོག་པ་ཟད་པའམ་བརྔན་པ་མ་བྱིན་པ་གང་རུང་གི་རྒྱུས་གོས་ཐོབ་པའོ། །
བྱིན་འཕྲོག་ཅེས་པ་སྦྱོར་བའི་ཆའོ། །
འདི་ལ་བཞི་ལས། །
གཞི་ལ་ཡུལ་རྫོགས་པའི་སྡོམ་པ་དང་ལྡན། ལྟ་བ། མཚན་མཐུན་པ། ཐ་སྙད་གསུམ་ལྡན། རྒྱུད་ཐ་དད། ལུས་ཐ་མལ་པར་གནས་པ་སྟེ་དྲུག་ལྡན་ནོ། །
དངོས་པོ་དགེ་སློང་གི་ཡོ་བྱད་རུང་བ་ཚད་ལྡན་ཡུལ་དེར་དབང་བའོ། །
ཀུན་སློང་རྐུ་སེམས་དང་ཡིད་གཅུགས་ལས་གཞན་པ་དང་། ཕན་སེམས་མེད་པར་གཏན་དུ་དབྲལ་འདོད་པའོ། །
སྦྱོར་བ་རང་ངམ་བསྐོས་པས་ལུས་ངག་གང་ཡང་རུང་བས་འཕྲོག་པར་རྩོམ་པའོ། །

མཐར་ཐུག་ཡུལ་གྱི་ལུས་ལས་བྲལ་བའམ་ཐོབ་པའོ། །
སྟོན་ཟླ་ཐ་ཆུང་ཞེས་པ་དུས་ཀྱི་ཆ་སྡོམ་དུ་བླངས། བརྟད་པའི་སྤོང་བ་འདི་ལ་གསུམ་སྟེ། དབྱར་རྙེད་བདག་གིར་བྱས་པ་དང་། འགོད་སྔས་པ་དང་། འགོད་ཕྱིས་པའི་སྤང་ལྟུང་ངོ་། །
དང་པོ་ལ་བཞི་ལས། གཞི་ལ་ཡུལ་ཁྱིམ་པ་ཐ་སྙད་ལྔ་ལྡན་རྫས་ཐ་དད་པའོ། །
དངོས་པོ་ཟས་ལས་གཞན་པའི་དབྱར་རྙེད་རུང་བ་ཚད་ལྡན་ནོ། །
བདག་ཉིད་དབྱར་ཁས་བླངས་པ་སྐལ་པ་ལེན་འདོད་པའོ། །
དུས་དབྱར་གྱི་ནང་ཡིན་པ་བརྟད་པའི་དབང་གིས་མཐའི་ཞག་བཅུ་མ་ཡིན་པའོ། །
བསམ་པ་ལ་འདུ་ཤེས་མ་འཁྲུལ་ཞིང་། ཀུན་སློང་བདག་གིར་བྱེད་འདོད་པའོ། །
སྦྱོར་བ་དེ་ལྟར་རྩོམ་པ། མཐར་ཐུག་རྙེད་པ་ཐོབ་པའོ། །
གཉིས་པ་ལ་གཞན་རྣམས་གོང་དང་འདྲ་ཞིང་། མཐའི་ཞག་བཅུ་ཡིན་མིན་དང་བརྟད་པའི་དབང་ཡིན་མིན་འདྲ། སྔ་མ་ནི་དབྱར་རྙེད་འགོད་པའི་ཆོ་ག་མ་བྱས་པ་ཡིན་ལ་འདི་ནི་བྱས་པ་ཡིན་ནོ། །
གསུམ་པ་ལ་བཞི་ལས། གཞི་ལ་དངོས་པོ་ཟས་ལས་གཞན་པའི་དབྱར་རྙེད་རུང་བ་ཚད་ལྡན་རང་གི་ཡིན་པའོ། །
བདག་ཉིད་སྐལ་པ་ལེན་འདོད་པ་རྙེད་པ་དབང་བ། རྙེད་པ་སྦེད་པ་མ་བསྐོས་པ་སྦྱིན་བདག་གི་ཚིག་གིས་དབང་མེད་པ་མ་ཡིན་པའོ། །
བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་གནང་བའི་དུས་ལས་འདས་ཏེ་འཆང་བར་འདོད་པའོ། །
མཐར་ཐུག་གནང་བའི་དུས་ལས་འདས་པའི་སྐྱ་རེངས་ཤར་བའོ། །
གནང་བའི་དུས་ནི་དགག་དབྱེའི་ཉིན་བར་རོ། །
མདོ་རྩ་དང་སོ་ཐར་གོ་རིམ་མི་མཐུན་པ་ཅི་ཡིན་ཞེ་ན། །
རས་ཆེན་དང་བརྟད་པ་གཉིས་དབྱར་ལ་བརྟེན་པར་འདྲ་བས་གཞི་དང་ཞུ་བར་དེ་ལྟར་བཤད་ལ་སོ་ཐར་དུ་སྡེབ་སྦྱོར་གྱི་དབང་གིས་སོ་ཞེས་སྔ་མ་དག་བཞེད་དོ། །
དགོན་པ་པ་དང་ཞེས་པ་བདག་ཉིད་ཀྱི་ཆའོ། །
འདི་ལ་བཞི་ལས། གཞི་ལ་དངོས་པོ་ཆོས་གོས་གསུམ་གང་ཡང་རུང་བ། རུང་བ་ཚད་ལྡན་རང་གིས་བྱིན་གྱིས་བརླབ་པ་ཡིན་པའོ། །
བདག་ཉིད་མི་འབྲལ་བའི་གནང་བ་ཐོབ་པ་དང་སྲ་བརྐྱང་བཏིང་བ་དང་། བར་ཆད་དང་ལྡན་པ་གསུམ་པོ་མ་ཡིན་པ་དང་དགོན་པ་པ་ཡིན་པའོ། །
གནས་ཆོས་གོ་ཡོད་པ་ལས་ཐ་དད་པའོ། །
ཀུན་སློང་ཐ་དད་དུ་འདུག་པར་འདོད་པའོ། །
སྦྱོར་བ་ཐ་དད་དུ་འདུག་པའོ། །
མཐར་ཐུག་བདུན་པའི་སྐྱ་རེངས་ཤར་བའོ། །
རས་ཆེན་ཞེས་པ་དངོས་པོའི་ཆའོ། །
འདི་ལ་བཞག་ཕྱིས་དང་བཙལ་སྔས་གཉིས་ལས། དང་པོ་ལ་བཞི་ལས། གཞི་ལ་དངོས་པོ་རང་གི་རས་ཆེན་རུང་བ་ཚད་ལྡན་རྙིང་པ་མ་ཡིན་པའོ། །
བདག་ཉིད་རས་ཆེན་སྦེད་པ་ལ་མ་གཏད་པའོ། །
ཀུན་སློང་འཆང་བར་འདོད་པའོ། །
སྦྱོར་བ་གནང་བའི་དུས་ལས་འདའ་བར་འཆང་བའོ། །
མཐར་ཐུག་དབྱར་རྫོགས་པའི་འོག་ཟླ་བ་ཕྱེད་ཀྱི་མཚན་མོ་འདས་པའོ། །
བཙལ་སྔས་ལ་བཞི་ལས། གཞི་ལ་གང་ལ་བཙལ་བའི་ཡུལ་ནི་ཁྱིམ་པ་ཆོས་དྲུག་ལྡན་ནོར་མི་གཅིག་པ། ལུས་ཐ་མལ་པར་གནས་པ་མ་བླངས་པའི་སྔ་རོལ་དུ་སྟེར་བ་པོ་མ་ཡིན་པའོ། །
དངོས་པོ་དབྱར་གྱི་རས་ཆེན་རུང་བ་ཚད་ལྡན་ཁྱིམ་པ་དེ་ཉིད་ལ་དབང་བ་རྙང་རྙིང་མ་ཡིན་པའོ། །
དུས་གནང་བའི་སྔ་རོལ་དུའོ། །
བསམ་པ་ལ་འདུ་ཤེས་མ་འཁྲུལ་ཞིང་། ཀུན་སློང་དུས་ཀྱི་སྔ་རོལ་དུ་ཚོལ་བར་འདོད་པ་རྒྱུན་མ་ཆད་པའོ། །
སྦྱོར་བ་ངག་མཚན་ཉིད་དྲུག་ལྡན་གྱིས་ཚོལ་བར་རྩོམ་པའོ། །
མཐར་ཐུག་ལག་ཏུ་ཐོབ་པའོ། །
བསྔོས་པ་ཞེས་པ་དངོས་པོའི་ཆའོ། །
བསྔོས་པ་བསྒྱུར་བའི་སྤང་བ་འདི་ལ་བཞི་ལས། གཞི་ལ་དངོས་པོ་ནི་ཁ་ཟས་ལས་གཞན་པའི་རྙེད་པ་རུང་བ་ཚད་ལྡན་རྫོགས་པ་དྲུག་ལྡན་ནམ་དགེ་འདུན་ལ་བསྔོས་པའོ། །

སྔོ་བ་པོའི་སྦྱིན་བདག་ནི་ཁྱིམ་པ་ཐ་སྙད་ལྔ་ལྡན་རང་དང་བསྔོས་པ་གཉིས་ལས་རྫས་ཐ་དད་པའོ། །
བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་རྐུ་སེམས་དང་ཡིད་གཅུགས་ལས་གཞན་པས་རང་ལ་བསྒྱུར་བར་འདོད་པའོ། །
སྦྱོར་བ་ངག་མཚན་ཉིད་དྲུག་ལྡན་གྱིས་རང་ཉིད་ལ་བསྒྱུར་བར་རྩོམ་པའོ། །
མཐར་ཐུག་ལག་ཏུ་ཐོབ་པའོ། །
གསོག་འཇོག་ཅེས་པ་དངོས་པོའི་ཆའོ། །
འདི་ལ་བཞི་ལས། གཞི་ལ་སྨན་རྣམ་པ་བཞི་གང་རུང་གི་ངོ་བོར་གྲུབ་པ་གནས་སྐབས་དབང་བྱར་ཡོད་པ། རང་ཉིད་ཟ་བའི་ཆེད་དུ་རང་ངམ་རང་དང་འདྲ་བས་བྱིན་ལེན་བྱས་ལ་མ་ཞིག་པ། སྨན་གོང་མ་གསུམ་ལ་བྱིན་གྱིས་བརླབས་པའམ་མ་བརླབས་ཀྱང་བརླབས་པའི་ཤན་རྗེས་སུ་འབྲེལ་བ་གང་རུང་ངོ་། །
བསམ་པ་ལ་འདུ་ཤེས་མ་འཁྲུལ་ཞིང་། ཀུན་སློང་རང་ཟ་བའི་དོན་དུ་དུས་ལས་འདས་པ་འཇོག་པར་འདོད་པ་རྒྱུན་མ་ཆད་པ། སྦྱོར་བ་དེ་ལྟ་བུ་རྩོམ་པ། མཐར་ཐུག་རང་རང་སོ་སོའི་དུས་ལས་འདས་པའོ། །
སྤོང་བའི་ལྟུང་བྱེད་བཤད་ཟིན་ཏོ།།  ༈  །།གཉིས་པ་བཤགས་པ་ཙམ་དང་འབྲེལ་བ་ལྟུང་བྱེད་འབའ་ཞིག་པའི་སྡེ་ལ། སྤྱི་སྡོམ་ལ། ཤེས་བཞིན་དང་ནི་ས་བོན་དང་། །
མ་བསྐོས་པ་དང་ཡང་ཡང་དང་། །
ཆུ་དང་ཁྱིམ་དང་བསམ་བཞིན་དང་། །
འགྲོན་མང་རྐུན་མ་མཆོད་སྟོན་ནོ། །
ཞེས་པ་ལྟར་བཅུ་ཚན་དགུ་ལས་བཅུ་ཚན་དང་པོ་ནི། །
སྡོམ་ལ། །
བརྫུན་སྐྱོན་དགེ་སློང་ཕྲ་མ་དང་། །
སྐྱོ་སྔོགས་བྱེད་དང་སྟོན་པ་དང་། །
འདོན་དང་གནས་ངན་ལེན་དང་ཆོས། །
བཤེས་ངོར་བྱེད་དང་ཁྱད་དུ་གསོད། །
ཅེས་ཏེ། །
རྫུན་ཞེས་པ་དངོས་པོའི་ཆ་སྡོམ་དུ་བླངས། ཤེས་བཞིན་གྱི་བརྫུན་སྨྲ་བའི་ལྟུང་བྱེད་ལ་བཞི་ལས། གཞི་ལ་གང་ལ་སྨྲ་བའི་ཡུལ་ནི་རང་ལས་རྒྱུད་ཐ་དད་པ་ཐ་སྙད་ལྔ་ལྡན་ནོ། །
དངོས་པོ་ནི་བརྫུན་དུ་སྨྲ་བ་སྟེ་ཕམ་པ་ལྷག་མ་སྦོམ་པོ་ཉེས་བྱས་བཤེས་ངོར་འཕྱ་བ། ཟས་ཅུང་སྐུར་འདེབས་ཉེར་འཇོག་སྤོང་བ་ད་གདོད་ཀྱི་བརྫུན་དྲུག་ལས་གཞན་པའོ། །
བསམ་པ་ལ་འདུ་ཤེས་བསྒྱུར་བ་དང་། ཀུན་སློང་སྨྲ་བར་འདོད་པའོ། །
སྦྱོར་བ་ངག་མཚན་ཉིད་དྲུག་ལྡན་གྱིས་བརྫུན་དུ་སྨྲ་བ་རྩོམ་པའོ། །
མཐར་ཐུག་ཡུལ་དེས་ཚིག་ཐོས་ཤིང་དོན་གོ་བའོ། །
སྐྱོན་ཞེས་པ་དངོས་པོའི་ཆའོ། །
འདི་ལ་བཞི་ལས། གཞི་ལ་ཡུལ་ནི་རྫོགས་པ་དྲུག་ལྡན་ནོ། །
དངོས་པོ་ནི་ཡུལ་དུས་དེར་སྐྱོན་དུ་གྲགས་པའོ། །
ཀུན་སློང་བརྗོད་པར་འདོད་པ་རྒྱུན་མ་ཆད་པའོ། །
སྦྱོར་བ་འཇམ་པོ་དང་རྩུབ་པོ་གང་ཡིན་ཀྱང་རུང་ངག་ཚིག་དྲུག་ལྡན་ནོ། །
མཐར་ཐུག་ཚིག་ཐོས་ཤིང་དོན་གོ་བའོ། །
དགེ་སློང་ཕྲ་མ་ཞེས་པ་ཡུལ་དང་སྦྱོར་བའི་ཆའོ། །
འདི་ལ་བཞི་ལས། གཞི་ལ་ཡུལ་ནི་རྫོགས་པ་ཆོས་དྲུག་ལྡན། གཉིས་ཡན་ཆད་རང་ལས་རྒྱུད་ཐ་དད་པའོ། །
དངོས་པོ་ནི་ཡུལ་དུས་དེར་ཕན་ཚུན་སྐྱོན་དུ་གྲགས་པའོ། །
བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་མི་མཛའ་བ་མཛར་མི་འཇུག་པ་དང་། མཛའ་བ་འབྱེད་པར་འདོད་པ་རྒྱུན་མ་ཆད་པའོ། །
སྦྱོར་བ་ངག་མཚན་ཉིད་དྲུག་ལྡན་གྱིས་དེ་ལྟར་རྩོམ་པའོ། །
མཐར་ཐུག་བྱེ་ཡང་རུང་མ་བྱེ་ཡང་རུང་ཚིག་ཐོས་ཤིང་དོན་གོ་བའོ། །
སྐྱོ་སྔོགས་བྱེད་པ་ཞེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ་ཡུལ་ནི་རྫོགས་པ་ཆོས་དྲུག་ལྡན། གཉིས་ཡན་ཆད་སྔར་རྩོད་པ་ལ་ཞུགས་ནས་ད་ལྟ་ཞི་བ། བདག་ཉིད་ལས་རྒྱུད་ཐ་དད་པའོ། །
དངོས་པོ་ནི་རྩོད་པ་རྣམ་པ་བཞི་གང་རུང་ཆོས་ཕྱོགས་སུ་ལེགས་པར་ཞི་བར་བྱས་བའོ། །
གོ་བྱའི་ཡུལ་ནི་ཡུལ་དེ་དག་དང་ཞི་བྱེད་དུ་གཏོགས་པ་རྣམས་ལའོ། །

བདག་ཉིད་རྩོད་པ་ཞི་བྱེད་དུ་གཏོགས་པའོ། །
བསམ་པ་ལ་འདུ་ཤེས་ནི་རྩོད་པ་དེ་དག་ཞི་བ་ལ་ཞི་བར་ཡིད་གཉིས་ཡན་ཆད་ཀྱི་འདུ་ཤེས་མ་འཁྲུལ་བའོ། །
ཀུན་སློང་རྩོད་པ་ཞི་བ་སྤང་བར་འདོད་པའོ། །
སྦྱོར་བ་ངག་མཚན་ཉིད་དྲུག་ལྡན་གྱིས་རྩོད་པ་སློང་བར་རྩོམ་པའོ། །
མཐར་ཐུག་ཚིག་ཐོས་ཤིང་དོན་གོ་ནའོ། །
སྟོན་པ་ཞེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ་ཡུལ་ནི་བུད་མེད་ཐ་སྙད་བཞི་ལྡན་མཚན་གྱིས་དོན་བྱེད་ནུས་པའོ། །
ཁྱིམ་པ་ཉེ་དུ་མ་ཡིན་པ་རྫུ་འཕྲུལ་དང་མི་ལྡན་ཞིང་ཉན་འདོད་པའོ། །
དངོས་པོ་སངས་རྒྱས་སམ་ཉན་ཐོས་ཀྱིས་གསུངས་པའི་ཆོས་ཚད་ལྡན་ཡུལ་དེས་མི་ཤེས་པ། གནས་དང་དུས་གཅིག་པ་ཡོན་བཤད་པ་སོགས་མ་ཡིན་པའོ། །
བདག་ཉིད་རིག་པའི་སྐྱེས་པ་དང་མི་ལྡན་པའོ། །
ཀུན་སློང་སྟོན་པར་འདོད་པའོ། །
སྦྱོར་བ་འདྲའོ། །
མཐར་ཐུག་ཚིག་ལྔའམ་དྲུག་ལས་ལྷག་པའོ། །
འདོན་དང་ཞེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ་ཡུལ་མ་རྫོགས་པ་ཐ་སྙད་ལྔ་ལྡན་བསམ་པ་ཐག་པ་ནས་འདོན་པར་འདོད་པ། དངོས་པོ་འདྲའོ། །
བདག་ཉིད་མཉམ་པོའམ་མཇུག་ཏུ་འདོན་འདོད་པའོ། །
ཀུན་སློང་འདོན་པར་འདོད་པའོ། །
སྦྱོར་བ་འདྲ། མཐར་ཐུག་བཏོན་པའོ། །
གནས་ངན་ལེན་ཞེས་པ་དངོས་པོའི་ཆའོ། །
འདི་ལ་བཞི་ལས། གཞི་ལ་ཡུལ་དགེ་སློང་ཆོས་ལྔ་ལྡན། དངོས་པོ་ཕམ་ལྷག་གང་རུང་དང་དེ་ལས་བྱུང་བའོ། །
གོ་བྱ་མ་རྫོགས་པ་ཐ་སྙད་ལྔ་ལྡན་ཕམ་ལྷག་མི་ཤེས་པ་བདག་ཉིད་གླེང་བར་བསྐོ་བ་དང་གསོལ་བ་མ་བྱས་པའོ། །
ཀུན་སློང་གནས་ངན་ལེན་བརྗོད་པར་འདོད་པའོ། །
སྦྱོར་བ་ངག་དྲུག་ལྡན་ནོ། །
མཐར་ཐུག་དོན་གོ་བའོ། །
ཆོས་ཞེས་པ་དངོས་པོའི་ཆའོ། །
མི་ཆོས་བླ་མ་བདེན་པ་བརྗོད་པ་འདི་ལ་བཞི་ལས། གཞི་ལ་ཡུལ་མ་རྫོགས་པ་ཐ་སྙད་ལྔ་ལྡན། བདེན་པ་མ་མཐོང་བའོ། །
དངོས་པོ་མིའི་ཆོས་བླ་མའི་མཚན་ཉིད་ཅན་རང་གིས་ཐོབ་པའོ། །
ཀུན་སློང་དེ་བརྗོད་པར་འདོད་པའོ། །
སྦྱོར་མཐའ་འདྲའོ། །
བཤེས་ངོར་བྱེད་ཅེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ་ཡུལ་རྫོགས་པ་ཆོས་དྲུག་ལྡན་ནོ། །
བསྔོ་ས་གང་ཟག་ཐ་སྙད་ལྔ་ལྡན་རང་དང་དེ་ལས་རྫས་ཐ་དད་པའོ། །
དངོས་པོ་དགེ་འདུན་གྱིས་ཟས་མ་ཡིན་པའི་རྙེད་པ་རུང་བ་ཚད་ལྡན་ཡང་དག་པར་བསྔོས་པའོ། །
བདག་ཉིད་མཐུན་ཏེ་རུང་བའི་ལས་དེ་ལ་གཏོགས་པའོ། །
གོ་བྱ་ཐ་སྙད་ལྔ་ལྡན་རང་ལས་རྒྱུད་ཐ་དད་པའོ། །
ཀུན་སློང་སྐུར་པར་འདོད་པའོ། །
སྦྱོར་མཐའ་གཉིས་འདྲའོ། །
ཁྱད་དུ་གསོད་ཅེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ་དངོས་པོ་འདུལ་བར་གཏོགས་པའི་བསླབ་པའི་གཞི་ཡིན་པའོ། །
གོ་བྱ་དགེ་སློང་ཆོས་དྲུག་ལྡན་ནོ། །
ཁ་ཅིག་གནས་དང་དུས་གསོ་སྦྱོང་གི་ཚེ་ཡིན་པ་དགོས་གསུང་ངོ་། །
ཀུན་སློང་ཁྱད་དུ་གསོད་འདོད་པའོ། །
སྦྱོར་མཐའ་གཉིས་འདྲའོ། །
བཅུ་ཚན་གཉིས་པ་ནི། །
སྡོམ་ལ། ས་བོན་འཕྱ་བ་བསྒོ་བ་དང་། །
ཁྲི་དང་གདིང་དང་སྐྲོད་པ་དང་། །
ཕྱིས་སྣོན་འབྱུང་བ་འདེབས་པ་དང་། །
རིམ་པ་གཉིས་སུ་རྩིག་པ་འོ། །
ཞེས་ཏེ། །
ས་བོན་ཞེས་པ་དངོས་པོའི་ཆ་སྡོམ་དུ་བླངས། འདི་ལ་བཞི་ལས། གཞི་ལ་དངོས་པོ་ས་བོན་སྐྱེ་བ་རང་གི་ཆོས་སུ་གྲུབ་པ་དང་། མ་ཉམས་པ་རུང་བར་མ་བྱས་པའོ། །
བདག་ཉིད་རྫུ་འཕྲུལ་དང་སྤྲུལ་པའི་གནས་སྐབས་མ་ཡིན་པ། བར་ཆད་མི་ལྡན་པ་དོན་ཁྱད་པར་ཅན་བསྒྲུབ་པའི་གནས་སྐབས་མ་ཡིན་པའོ། །
ཀུན་སློང་ཉམས་པར་འདུན་པ། །

སྦྱོར་བ་རང་ངམ་གཞན་གྱིས་རྩོམ་པ། མཐར་ཐུག་ཉམས་པར་གྱུར་པའོ། །
འཕྱ་བ་ཞེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ་ཡུལ་ནི་རྫོགས་པ་དྲུག་ལྡན། དགེ་འདུན་གྱི་ཞལ་ཏ་ཚུལ་བཞིན་དུ་བྱས་ཟིན་པའམ་བྱེད་བཞིན་པ་གང་ཟག་བཅུ་གཉིས་ཀྱིས་བསྡུས་པ། བདག་ཉིད་ལ་གནས་མལ་སོགས་ལོག་པར་སྟོབ་པ་པོ་མ་ཡིན་པ་བདག་ཉིད་ངན་པའི་གྲངས་སུ་བགྲངས་པའོ། །
དངོས་པོ་ནི་བདག་དང་འབྲེལ་པའི་དོན་གྱིས་འཕྱ་བ་སྟེ། ཁྱོད་ཀྱིས་བདག་ལ་གནས་མལ་ལོག་པར་བསྟབས་སོ་ཞེས་ངོར་འཕྱ་བ་དང་། གང་ཟག་འགའ་ཞིག་གིས་བདག་ལ་ལོག་པར་བསྟབས་སོ་ཞེས་ཟུར་གྱིས་བཞོག་འཕྱས་ཀྱིས་ཀྱང་རུང་ངོ་། །
ཀུན་སློང་བརྫུན་གྱི་སྒོ་ནས་འཕྱ་བར་འདོད་པའོ། །
སྦྱོར་བ་ངག་དྲུག་ལྡན་ནོ། །
མཐར་ཐུག་དོན་གོ་བའོ། །
གང་ཟག་བཅུ་གཉིས་ནི། གནས་མལ་ཟས་ལ་བསྐོར་བ་གཉིས། །
ཐུག་པ་བག་འཚོས་འགྲིམ་པ་གཉིས། །
ཕྲན་ཚེགས་འགྲིམ་པར་བྱེད་པ་དང་། །
སྣོད་སྤྱད་འབྲུབ་དང་གོས་ཀྱིས་གཉིས། །
དབྱར་གྱི་རས་ཆེན་སྦེད་དང་འགྱེད། །
མངག་གཞུག་པ་དང་མཛེས་ཆོས་ཏེ། །
ཞེས་པ་ལྟར་རོ། །
བསྒོ་བ་ཞེས་པ་ཡུལ་གྱི་ཆའོ། །
འདི་ལ་བཞི་ལས། གཞི་ལ་ཡུལ་ནི་རྫོགས་པ་དྲུག་ལྡན། བདག་ཉིད་ལ་ཆོས་དང་ལྡན་པ་བསྒོ་བ་པོ་ཡིན་པའོ། །
བདག་ཉིད་ངན་པའི་གྲངས་སུ་བགྲངས་པའོ། །
ཀུན་སློང་རྣ་ལ་གཟོན་པར་འདོད་པའོ། །
སྦྱོར་མཐའ་འདྲའོ། །
ཁྲི་དང་ཞེས་པ་དངོས་པོའི་ཆའོ། །
གནས་མལ་གྱི་ལྟུང་བྱེད་འདི་ལ་བཞི་ལས། གཞི་ལ་གང་ལོག་པར་སྒྲུབ་པའི་དངོས་པོ་ནི་དགེ་འདུན་རྫོགས་པ་དྲུག་ལྡན་གྱི་གནས་མལ་རུང་བ་ཚད་དང་ལྡན་པ་ཆུད་ཟ་བའི་དགག་བྱ་ཡོད་པ། རང་ངམ་བསྐོས་པས་བཏིང་ངམ་སྤྱད་པའོ། །
བདག་ཉིད་དང་བསྡུ་བ་ཁས་བླངས་སམ་བསྡུ་བའི་སྦྱོར་བ་མ་བྱས་པ་རྫུ་འཕྲུལ་དང་སྤྲུལ་པའི་གནས་སྐབས་མ་ཡིན་པ། །
དོན་ཁྱད་པར་ཅན་བསྒྲུབ་པའི་སྐབས་མ་ཡིན་པ་བར་ཆད་དང་མི་ལྡན་པའོ། །
ཀུན་སློང་མལ་ཆ་མི་བསྡུ་བར་འདོད་པའོ། །
སྦྱོར་བ་རང་དགར་ནང་དུ་འཇུག་པ་དང་འགྲོ་བར་རྩོམ་པའོ། །
མཐར་ཐུག་འདོམ་བཞི་བཅུ་རྩ་དགུ་འདས་པའམ་ཕེན་ཕུན་དུ་གྱུར་པའོ། །
ཕེན་ཕུན་ནི་གསུམ་སྟེ་རླུང་གིས་མགོ་མཇུག་བཟློག་པ་དང་། ཆར་པས་རིམ་པ་གཞན་དུ་སླེབ་པ་དང་། འབུ་སྲིན་གྱིས་རིམ་པ་གཞན་དུ་སླེབ་པའོ། །
གདིང་དང་ཞེས་པ་དངོས་པོའམ་སྦྱོར་བའི་ཆའོ། །
འདི་ལ་བཞི་ལས། གཞི་ལ་ལོག་པར་སྒྲུབ་པའི་གནས་ནི་དགེ་འདུན་མཚན་ཉིད་དང་ལྡན་པའི་གཙུག་ལག་ཁང་ཡིན་པ། གནས་ཀྱི་མཚན་ཉིད་དུ་གྲུབ་པ་སྤྱོད་ལམ་བཞིའི་སྣོད་ཡིན་པ། ཆུད་ཟ་བའི་དག་བྱ་ཡོད་པའོ། །
དངོས་པོ་ནི་རྩྭའམ་ལོ་མའི་གདིང་བ་ཚད་དང་ལྡན་པའོ། །
བདག་ཉིད་དང་བསམ་པ་དང་སྦྱོར་བ་དང་མཐར་ཐུག་གོང་བཞིན་ནོ། །
སྐྲོད་པ་ཞེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ་གང་སྐྲོད་པར་བྱ་བ་རྫོགས་པ་དྲུག་ལྡན་རང་ལས་སྔ་བར་ཞུགས་པའོ། །
གནས་དགེ་འདུན་གྱི་གཙུག་ལག་ཁང་མཚན་ཉིད་དང་ལྡན་པ་ནས་སོ། །
ཀུན་སློང་ཕན་སེམས་མ་གཏོགས་པ་སྐྲོད་པར་འདོད་པའོ། །
སྦྱོར་བ་རང་ངམ་བསྐོས་པས་སྐྲོད་པའོ། །
མཐར་ཐུག་ཉེ་འཁོར་ལས་འདས་པའོ། །
ཕྱིས་གནོན་ཞེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ནི་སྔར་དང་འདྲ། ཀུན་སློང་རང་དགར་ན་བ་དང་། འཇིགས་པའི་དབང་མ་གཏོགས་པར་ཕྱིས་གནོན་བྱེད་པར་འདོད་པ། སྦྱོར་བ་ལུས་ངག་གང་ཡང་རུང་བས་ཕྱིས་གནོན་བྱེད་པར་རྩོམ་པའོ། །
མཐར་ཐུག་ཡུལ་དེས་དོན་གོ་བའོ། །

འབྱུང་བ་ཞེས་པ་དངོས་པོའི་ཆའོ། །
འདི་ལ་བཞི་ལས། གཞི་ལ་གང་ལ་ལོག་པར་སྒྲུབ་པའི་གནས་ནི་དགེ་འདུན་གྱི་གཙུག་ལག་ཁང་ཐོག་རྡོལ་བའི་ཉེན་ཡོད་པའོ། །
དངོས་པོ་ནི་ཁྲིའི་རྩ་བ་ཕུར་བུ་ལྟར་རྣོ་བ་ཐོག་ལ་མི་གནོད་པའི་ཐབས་མ་བྱས་པའོ། །
ཀུན་སློང་རང་དགར་ཁྲིའི་སྟེང་དུ་འདུག་པར་འདོད་པའོ། །
སྦྱོར་བ་དེ་ལྟར་རྩོམ་པའོ། །
མཐར་ཐུག་འདུག་ཙམ་ཉིད་ནའོ། །
འདེབས་པ་ཞེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ་དུད་འགྲོའི་སྐྱེ་གནས་སུ་གཏོགས་པ། ཐ་མལ་པའི་མིག་ལམ་དུ་སྣང་དུ་རུང་བ། རྩྭ་ཤིང་སོགས་བཞི་དང་བཅས་པའོ། །
ཀུན་སློང་སེམས་ཅན་གྱི་སྲོག་ལ་ལྟོས་པ་མེད་པར་གཞན་དོན་དུ་འདེབས་པར་འདོད་པའོ། །
སྦྱོར་བ་རང་ངམ་བསྐོས་པས་འདེབས་པར་ཞུགས་པའོ། །
མཐར་ཐུག་རང་ཤི་བའི་སྔ་རོལ་དུ་སྲོག་ཆད་པའོ། །
རིམ་པ་གཉིས་སུ་བརྩིགས་པ་ཞེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ་གང་བརྩིགས་པའི་དངོས་པོ་ནི་གཙུག་ལག་ཁང་སྤྱོད་ལམ་བཞི་ཤོང་བ། ཕལ་ཆེར་གཡོགས་ཤིང་ཕལ་ཆེར་སྐོར་བ་ལ་སོགས་པ་གནས་ཀྱི་མཚན་ཉིད་དུ་གྲུབ་པ། འཇིག་པའི་རྟེན་དང་བཅས་པ་སྔར་བཟོ་རྩོམ་མ་བྱས་པའོ། །
བདག་ཉིད་མི་འཇིག་པའི་ཐབས་མ་བྱས་པ་གཞན་གྱིས་དབང་མེད་དུ་མ་བསྐུལ་བའོ། །
དུས་འཇིམ་པས་སྦྱར་བ་སོགས་མ་བྱས་ན་ཉི་མ་དུ་མ་བྱས་ན་ཉི་མ་གཅིག་གོ །ཀུན་སློང་ཕ་གུ་རིམ་པ་གསུམ་ལས་ལྷག་པར་རྩིག་པར་འདོད་པའོ། །
སྦྱོར་བ་རང་ངམ་བསྐོས་པས་དེ་ལྟར་རྩོམ་པའོ། །
མཐར་ཐུག་ཕ་གུ་རིམ་པ་བཞི་པའི་སྣ་ཚུན་ཆད་འཕྲོད་པ་ནའོ། །
བཅུ་ཚན་གསུམ་པ་ནི། སྡོམ་ལ། མ་བསྐོས་ཉི་མ་ནུབ་པ་དང་། །
ཟས་དང་ཆོས་གོས་གཉིས་དག་དང་། །
དོན་མཐུན་གྲུབ་དང་དབེན་པ་གཉིས། །
དགེ་སློང་མ་ཡིས་སྦྱོར་བཅུག་པའོ། །
ཞེས་ཏེ། མ་བསྐོས་ཞེས་པ་བདག་ཉིད་ཀྱི་ཆ་སྡོམ་དུ་བླངས། འདི་ལ་བཞི་ལས། གཞི་ལ་གང་ལ་སྟོན་པའི་ཡུལ་ནི་དགེ་སློང་མ་ཆོས་དགུ་ལྡན། བསམ་པ་ཐག་པ་ནས་ཉན་འདོད་པའོ། །
དངོས་པོ་ལུང་གི་ཆོས་ཚད་དང་ལྡན་པའོ། །
བདག་ཉིད་དགེ་སློང་མའི་སྟོན་པར་མ་བསྐོས་པའམ་བསྐོས་ཀྱང་ཡོན་ཏན་ཚང་བར་མི་ལྡན་པ། དགེ་འདུན་དུ་མ་ལོངས་པའི་ཚེ་གསོལ་བ་མ་བཏབ་པ། མིའི་ཆོས་བླ་མའི་མཐུ་དང་མི་ལྡན་པའོ། །
ཀུན་སློང་ཆོས་སྟོན་པར་འདོད་པའོ། །
སྦྱོར་བ་ངག་དྲུག་ལྡན་ནོ། །
མཐར་ཐུག་དོན་གོ་བའོ། །
ཉི་མ་ནུབ་པ་ཞེས་པ་དུས་ཀྱི་ཆའོ། །
འདི་ལ་བཞི་ལས། གཞི་ལ་ཡུལ་དང་དངོས་པོ་སྔར་དང་འདྲ། །
ཁྱད་པར་ནི་གནས་འཇིགས་པ་དང་བཅས་པ་དུས་ཉི་མ་ནུབ་ནས་སྐྱ་རེངས་མ་ཤར་བ། མཚན་ཐོག་ཐག་ཏུ་སྟོན་པའི་སྐབས་མ་ཡིན་པའོ། །
གཞན་གསུམ་སྔ་མ་དང་འདྲའོ། །
ཟས་དང་ཞེས་པ་དངོས་པོའི་ཆའོ། །
འདི་ལ་བཞི་ལས། གཞི་ལ་ཡུལ་དགེ་སློང་ཆོས་དྲུག་ལྡན་ཟང་ཟིང་ཅུང་ཟད་ཙམ་གྱི་ཕྱིར་ཆོས་སྟོན་པ་མ་ཡིན་པའོ། །
གོ་བྱ་ཐ་སྙད་ལྔ་ལྡན་ལུས་ཐ་མལ་པར་གནས་པ་རྒྱུད་ཐ་དད་པའོ། །
ཀུན་སློང་བརྫུན་གྱི་སྒོ་ནས་སྐུར་བར་འདོད་པའོ། །
སྦྱོར་མཐའ་འདྲའོ། །
ཆོས་གོས་གཉིས་ཞེས་པ་དངོས་པོའི་ཆའོ། །
དང་པོ་དགེ་སློང་མའི་གོས་བྱེད་པའི་ལྟུང་བྱེད་ལ་བཞི་ལས། གཞི་ལ་ཡུལ་དགེ་སློང་མ་བརྒྱད་ལྡན་ནོ། །
དངོས་པོ་གོས་རུང་བ་ཚད་ལྡན་དགེ་སློང་མ་དེ་ཉིད་ཀྱི་ཡིན་པ་དང་། དེས་བདག་ལ་ངག་གིས་སྩལ་བ་སྔར་བཟོ་རྩོམ་མ་བྱས་པའོ། །
ཀུན་སློང་བཟོ་བྱེད་འདོད་པའོ། །
སྦྱོར་བ་རྩོམ་པ། མཐར་ཐུག་བཟོ་རྩོམ་རྫོགས་པའོ། །
གཉིས་པ་དགེ་སློང་མ་ལ་གོས་སྦྱིན་པའི་ལྟུང་བྱེད་ལ་བཞི་ལས། གཞི་ལ་ཡུལ་དགེ་སློང་མ་ཆོས་བརྒྱད་ལྡན་དགེ་འདུན་ལ་གོས་འབུལ་བ་ལེན་པ་སོགས་ལྔ་མ་ཡིན་པས་རྫས་ཐ་དད་པའོ། །

དངོས་པོ་གོས་རུང་བ་ཚད་ལྡན་རང་གི་ཡིན་པའོ། །
བདག་ཉིད་དད་པ་ཅན་དང་སེམས་ཡེངས་ཅན་མ་ཡིན་པ་དང་རུང་མི་རུང་བརྗེ་བ་མ་ཡིན་པའོ། །
ཀུན་སློང་སྟེར་བར་འདོད་པའོ། །
སྦྱོར་བ་སྟེར་བར་རྩོམ་པའོ། །
མཐར་ཐུག་དེས་ལག་ཏུ་ཐོབ་པའོ། །
དོན་མཐུན་ཞེས་པ་གྲོགས་ཀྱི་ཆའོ། །
འདི་ལ་བཞི་ལས། གཞི་ལ་ཉེ་དུ་མ་ཡིན་པ་འཇིགས་པའི་དབང་མ་གཏོགས་པ་དགེ་སློང་མ་ཆོས་བརྒྱད་ལྡན་བདག་ཉིད་ལ་ཕན་འདོགས་པ་མ་ཡིན་པ་དང་། འཐམས་པའོ། །
ལམ་ས་ལ་བརྟེན་པ་རྒྱང་གྲགས་སུ་ལོངས་པ་འཇིགས་པ་དང་བཅས་པ་མ་ཡིན་པ། དུས་ཉི་མ་གཅིག་གི་དུས་ཡིན་པའོ། །
ཀུན་སློང་ལམ་གཅིག་ལ་འགྲོ་བར་འདོད་པའོ། །
སྦྱོར་བ་འགྲོ་བར་རྩོམ་པའོ། །
མཐར་ཐུག་རྒྱང་གྲགས་ལས་འདས་པའོ། །
གྲུ་དང་ཞེས་པ་དངོས་པོའི་ཆའོ། །
འདི་ལ་ལམ་ལ་ཆུའི་ལམ་ཞེས་དང་། །
འགྲམ་གཉིས་འཇིགས་པ་དང་བཅས་པ་དང་ཐད་ཀར་ཞེས་སྦྱར་གཞན་འདྲའོ། །
དབེན་པ་གཉིས་ཞེས་པ་གནས་ཀྱི་ཆའོ། །
འདི་ལ་གཉིས་ལས། དང་པོ་བུད་མེད་དང་འདུག་པའི་ལྟུང་བྱེད་ལ་བཞི་ལས། གཞི་ལ་ཡུལ་བུད་མེད་ཀྱི་མཚན་དོན་བྱེད་ནུས་པ་ཐ་སྙད་ཕྱེད་དང་ལྔ་ལྡན་པ་ལུས་བསྟེན་དུ་རུང་བ་རྫུ་འཕྲུལ་མ་ཐོབ་པ་ཉེ་དུ་མིན་པ་གྲོགས་དང་མི་ལྡན་པ་ལུས་ཐ་མལ་པར་གནས་པ་བདག་ཉིད་ལ་ཕན་འདོགས་པ་མིན་པ་འདུག་པའི་སྤྱོད་ལམ་ཅན་ནོ། །
གནས་ཕྱོགས་དབེན་པ་སྐྱབས་བཅས་འདོམ་གང་གི་ནང་ཡིན་པའོ། །
བདག་ཉིད་ཀྱང་འདུག་པའོ། །
ཀུན་སློང་འདུག་པར་འདོད་པའོ། །
སྦྱོར་བ་རྩོམ་པ། མཐར་ཐུག་རྐུབ་ཙོས་ཙམ་ས་ལ་གཞག་པའོ། །
གཉིས་པ་བུད་མེད་དང་ལྷན་ཅིག་འགྲེང་བའི་ལྟུང་བྱེད་ལ་སྦྱོར་བ་འགྲེང་བ་དང་། ཡུལ་དགེ་སློང་མ་ཞེས་སྦྱར། གཞན་འདྲའོ། །
དགེ་སློང་མས་སྦྱོར་བཅུག་པ་ཞེས་པ་དངོས་པོའི་ཆའོ། །
འདི་ལ་བཞི་ལས། གཞི་ལ་ཡུལ་ཁྱིམ་པ་ཐ་སྙད་ལྔ་ལྡན་རྫས་ཐ་དད་པའོ། །
དངོས་པོ་དུས་སུ་རུང་བའི་བཟའ་བའམ་བཅའ་བ་རུང་བ་མགྲོན་གཅིག་གི་ཚད་དུ་ལོངས་པ་སྦྱིན་བདག་དེ་ཉིད་ཀྱི་ཡིན་པ། བདག་ཉིད་ཀྱིས་ཡང་དག་པ་མ་ཡིན་པའི་ཡོན་ཏན་གྱིས་སྦྱོར་དུ་བཅུག་པ་ཡིན་པའོ། །
སྦྱོར་བྱེད་དགེ་སློང་མ་ཆོས་བརྒྱད་ལྡན་ནོ། །
བདག་ཉིད་མགྲོན་དུ་མ་བོས་སམ་བོས་ཀྱང་ལྷག་པའོ། །
ཀུན་སློང་ཟ་བར་འདོད་པའོ། །
སྦྱོར་བ་ཟ་བར་རྩོམ་པ། མཐར་ཐུག་མགུལ་དུ་མིད་པའོ། །
བཅུ་ཚན་བཞི་པ་ནི། སྡོམ་ལ། ཡང་ཡང་དང་ནི་འདུག་གནས་གཅིག །ཕྱེ་དང་བཅའ་དང་སྟོབ་པ་དང་། །
འདུས་དང་དུས་མིན་གསོག་འཇོག་དང་། །
ཁ་ནས་མིད་དང་བསོད་པ་ཉིད། །
ཅེས་ཏེ། ཡང་ཡང་ཞེས་པ་དུས་ཀྱི་ཆ་སྡོམ་དུ་བླངས་པའོ། །
འདི་ལ་བཞི་ལས། གཞི་ལ་ཡུལ་དེ་གཉིས་ཁྱིམ་པ་ཐ་སྙད་ལྔ་ལྡན་དེ་གཉིས་ཕན་ཚུན་དང་བདག་ཉིད་ལས་རྫས་ཐ་དད་པ་དང་། ནར་མར་སྦྱོར་བ་མིན་པ་བསམ་པ་ཐག་པས་འབོད་པ་པོ་ཡིན་པའོ། །
ཟས་དེ་གཉིས་བཟའ་བ་ལྔའི་ཁོངས་སུ་གཏོགས་པ་རུང་བ། མགྲོན་བོས་ཀྱི་ཚད་དུ་ལོངས་པ་ཕན་ཚུན་ཁོངས་སུ་གཏོགས་པ་མིན་པ་ཕྱི་མ་ལ་རྙེད་པ་མེད་པའོ། །
བདག་ཉིད་ན་བ་ལས་བྱས་པ་ལམ་དུ་ཞུགས་པ་སྲ་བརྐྱང་བཏིང་བ་བཞི་དང་། བདག་ཉིད་ཀྱི་ཕྱིར་མིན་པར་དགེ་འདུན་བོས་པ་མིན་པའོ། །
དུས་མུ་གེའི་དུས་མ་ཡིན་པ་དང་ཉི་མ་གཅིག་ཡིན་པའོ། །
ཀུན་སློང་སོགས་གསུམ་སྔ་མ་བཞིན་ནོ། །
འདུག་གནས་གཅིག་ཅེས་པ་གནས་ཀྱི་ཆའོ། །
འདི་ལ་བཞི། གཞི་ལ་གནས་དེའི་བདག་པོ་ཁྱིམ་པ་ཆོས་ལྔ་ལྡན་ནོ། །
དེའི་མཆོད་གནས་སུ་མུ་སྟེགས་ཅན་ཐ་སྙད་གསུམ་ལྡན་བཞིར་ལོངས་པའོ། །

གནས་གནས་ཀྱི་མཚན་ཉིད་དུ་གྲུབ་པ་ཡ་མཚན་ཅན་སྤྱིའི་གནས་མ་ཡིན་པའོ། །
དངོས་པོ་སྔ་མ་དང་འདྲ་བར་མངོན་ཏེ། ཊཱི་བམ་དུ། བཙུན་པ་རེ་ཞིག་དགེ་སློང་གིས་བཟར་བགྱི་བ་མ་གཏོགས་པ་དེ་ལས་གཞན་པའི་བཅའ་བ་དང་བཏུང་བ་དང་གཞིབ་པ་དང་ལྡག་པ་དག་འཚལ་ན། ལྟུང་བ་ཅིར་འགྱུར་ཉེས་བྱས་སོ་ཞེས་གསུངས་པ་ཡིན་ནོ། །
བཟའ་བ་ཞེས་པ་ནི་འབྲས་ཆན་ལ་སོགས་པ་ལྔ་ཡིན་ནོ་ཞེས་གསུངས་པའི་ཕྱིར་རོ། །
ཞེས་དམར་སྟོན་བཞེད་ལ། བླ་མ་དག་དུས་རུང་། རུང་བ་ཚད་ལྡན་ཡིན་པར་གསུངས་སོ། །
འདུག་གནས་པ་དེ་ཉིད་ཀྱི་ཡིན་པའོ། །
རྟེན་ནད་པ་དང་སྟོབ་པ་མ་ཡིན་པ་དང་། ཞག་གཅིག་གནས་ཤིང་ཟན་གཅིག་ཟོས་པའོ། །
གསུམ་འདྲའོ། །
ཕྱེ་དང་ཞེས་པ་དངོས་པོའི་ཆའོ། །
ལྷུང་བཟེད་དོ་གསུམ་ཙམ་ལས་ལྷག་པ་ལེན་པའི་ལྟུང་བྱེད་འདི་ལ་བཞི་ལས། གཞི་ལ་ཡུལ་ཁྱིམ་པ་ཐ་སྙད་ལྔ་ལྡན། ཡོངས་སུ་དཔགས་པ་དང་ཅི་བདེར་སྟོབ་པ་མ་ཡིན་པའོ། །
དངོས་པོ་འདྲ་བ་ལས་བྲེ་ཕྱེད་དང་ལྔ་ལས་བྲེ་ཕྱེད་དང་། ཕུལ་ཕྱེད་དང་ལྔ་ཡན་ཆད་ལས་ལྷག་པ་སྟེ་གཡོས་སུ་བྱས་པའོ། །
གནས་དེ་ལས་གཞན་པའོ། །
སྦྱོར་བ་ངག་དྲུག་ལྡན་ནོ། །
མཐར་ཐུག་མགུལ་དུ་མིད་པའོ། །
བཅའ་དང་ཞེས་པ་དངོས་པོ་ཆའོ། །
འདི་ལ་བཞི་ལས། གཞི་ལ་དངོས་པོ་དུས་སུ་རུང་བའི་བཟའ་བའམ་བཅའ་བ་རུང་བ་ཚད་ལྡན་ལྷག་པོར་མ་བྱས་ཤིང་དཀོན་ཟས་མ་ཡིན་པའོ། །
བདག་ཉིད་སྤངས་པ་ཡོངས་རྫོགས་ཡིན་ཞིང་། ནད་པ་དང་མིད་པ་གཉིས་པ་མ་ཡིན་པའོ། །
དུས་སྤངས་པ་ཉིན་མཚན་གྱི་དུས་ཡིན་པ་དང་། མུ་གེའི་དུས་མ་ཡིན་པའོ། །
ཀུན་སློང་ཟ་བར་འདོད་པ། སྦྱོར་བ་ཟ་བར་རྩོམ་པ། མཐར་ཐུག་མགུལ་དུ་མིད་པའོ། །
སྟོབ་པ་ཞེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ་ཡུལ་དགེ་སློང་ཆོས་དྲུག་ལྡན། སྤངས་པ་ཡོངས་རྫོགས་ནད་པ་མ་ཡིན་པའོ། །
དངོས་པོ་དང་དུས་འདྲའོ། །
ཀུན་སློང་སྟོབ་པར་འདོད་པ། སྦྱོར་བ་ངག་དྲུག་ལྡན། མཐར་ཐུག་དོན་གོ་བའོ། །
འདུས་དང་ཞེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ་གནས་ནི་མཚམས་ནང་ཡིན་པ་དང་། གཞན་དགེ་འདུན་དུ་ལོངས་པ་ཡོད་པའོ། །
ཡུལ་ནི་དགེ་སློང་ཆོས་ལྔ་ལྡན་གསུམ་ཡན་ཆད་དུ་ལོངས་པའོ། །
ཅིག་ཆར་དང་ལྷན་ཅིག་ཏུ་ཟ་བ་པོ་ཡིན་པའོ། །
དངོས་པོ་དུས་སུ་རུང་བའི་བཟའ་བའམ་བཅའ་བ་རུང་བ་ཚད་ལྡན། མུ་གེ་དང་དུས་སྟོན་ཆེན་པོའི་ཟས་ལས་གཞན་པ་དང་ཟས་གཅིག་པ་མ་ཡིན་པའོ། །
བདག་ཉིད་ན་བ་དང་ལས་བྱས་པ་དང་ལམ་དུ་ཞུགས་པ་དང་སྲ་བརྐྱང་བཏིང་བ་བཞི་མ་ཡིན་པའོ། །
ཀུན་སློང་ཟ་བར་འདོད་པ་དང་། སྦྱོར་བ་ཟ་བར་རྩོམ་པའོ། །
མཐར་ཐུག་མགུལ་དུ་མིད་པའོ། །
དུས་མིན་ཞེས་པ་དུས་ཀྱི་ཆའོ། །
འདི་ལ་བཞི་ལས། གཞི་ལ་གང་ཟ་བར་བྱ་བའི་དངོས་པོ་ནི་དུས་རུང་གི་ཁ་ཟས་རུང་བ་ཚད་དང་ལྡན་པ། མིད་པ་གཉིས་ཀྱི་སྒྲེགས་པ་བཞི་ཕན་ཆད་མ་ཡིན་པའོ། །
དུས་ནི་རང་གླིང་གི་ཉི་མ་ཕྱེད་ཡོལ་ནས་ཉི་མ་མ་ཤར་བའི་བར་མུ་གེའམ་མུ་གེ་དང་འདྲ་བའི་དུས་མ་ཡིན་པའོ། །
བདག་ཉིད་དེས་ཕན་པའི་ནད་ཅན་མ་ཡིན་པའོ། །
ཀུན་སློང་ཟ་བར་འདོད་པ་རྒྱུན་མ་ཆད་པ། སྦྱོར་བ་ཟ་བར་རྩོམ་པ། མཐར་ཐུག་མགུལ་དུ་མིད་པའོ། །
གསོག་འཇོག་ཅེས་པ་དངོས་པོའི་ཆའོ། །
འདི་ལ་བཞི་ལས། གཞི་ལ་བཟའ་བར་བྱ་བའི་དངོས་པོ་ནི་སྨན་རྣམ་པ་བཞི་ལས་གང་རུང་གི་ངོ་བོར་ཡོངས་སུ་གྲུབ་པ། ཆོ་གའི་སྒོ་ནས་མི་རུང་བ། གཞི་གཞན་གྱི་རུང་བ་ཚད་དང་ལྡན་པ། རང་ངམ་རང་དང་འདྲ་བས་གསོག་འཇོག་མཚན་ཉིད་པར་གྱུར་པ་མ་ཞིག་པའོ། །

དུས་མུ་གེའམ་མུ་གེ་དང་འདྲ་བ་མ་ཡིན་པའོ། །
བདག་ཉིད་ནད་པ་མ་ཡིན་པའོ། །
བསམ་པ་ལ་འདུ་ཤེས་མ་འཁྲུལ་ཞིང་ཀུན་སློང་གསོག་འཇོག་ཏུ་གྱུར་པ་ཟ་བར་འདོད་པ་རྒྱུན་མ་ཆད་པའོ། །
སྦྱོར་བ་ཟ་བར་རྩོམ་པ། མཐར་ཐུག་མགུལ་དུ་མིད་པའོ། །
ཁ་ནས་མིད་ཅེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ་དངོས་པོ་ཆུ་དང་སོ་ཤིང་ལས་གཞན་པ་དང་། བྱིན་ལེན་དང་མ་འབྲེལ་བ་དང་། མགུལ་དུ་མིད་པ་མངོན་པའོ། །
བདག་ཉིད་ནད་པ་དང་ཟན་ཆད་པ་མ་ཡིན་པའོ། །
གནས་ནི་སྒྲ་མི་སྙན་ནམ་དེ་དང་འདྲ་བ་མ་ཡན་པའོ། །
ཀུན་སློང་ཟ་བར་འདོད་པའོ། །
སྦྱོར་བ་ཟ་བར་རྩོམ་པའོ། །
མཐར་ཐུག་མགུལ་དུ་མིད་པའོ། །
བསོད་པ་ཉིད་ཅེས་པ་དངོས་པོའི་ཆའོ། །
འདི་ལ་བཞི་ལས། གཞི་ལ་དངོས་པོ་ཡུལ་དུས་དེར་ཟས་བསོད་པར་གྲགས་པ། རུང་བ་ཚད་དང་ལྡན་པ་སྦྱིན་བདག་དེ་ཉིད་ཀྱི་ཡིན་པའོ། །
ཡུལ་ཁྱིམ་པ་ཐ་སྙད་ལྔ་ལྡན་ཉེ་དུ་མ་ཡིན་པ་རྫས་ཐ་དད། མ་བླངས་པར་སྟེར་བ་པོ་མ་ཡིན་པ་ལུས་ཐ་མལ་པར་གནས་པ་སྟེ་ཆོས་དྲུག་ལྡན་ནོ། །
བདག་ཉིད་ནད་པ་དང་ཅི་བདེར་བསྟབས་པ་མ་ཡིན་པའོ། །
ཀུན་སློང་བླངས་ཏེ་ཟ་བར་འདོད་པའོ། །
སྦྱོར་བ་རང་གི་ངག་ཏུ་བདག་ཉིད་དང་འབྲེལ་བར་བསམ་པའི་དོན་གསལ་པོར་མངོན་སུམ་དུ་སྨྲས་པ་སྟེ་དྲུག་ལྡན་ནོ། །
མཐར་ཐུག་མགུལ་དུ་མིད་པའོ། །
བཅུ་ཚན་ལྔ་པ་ནི། སྡོམ་ལ། སྲོག་ཆགས་བཅས་དང་ཉལ་སར་འདུག །འགྲེང་དང་གཅེར་བུ་དམག་དང་ནི། །
ཞག་གཉིས་བཤམ་དཀྲུགས་འགྲོ་བ་དང་། །
བརྡེག་དང་གཟས་དང་གནས་ངན་ལེན། །
ཞེས་ཏེ། སྲོག་ཆགས་བཅས་ཞེས་པ་དངོས་པོའི་ཆའོ། །
འདི་ལ་བཞི་ལས། གཞི་ལ་སྔར་འདེབས་པའི་ལྟུང་བ་དང་འདྲ་བ་ལས། འདི་རང་ཆེད་ཅེས་སྦྱར། གཞན་གསུམ་པོ་འདྲའོ། །
ཉལ་སར་འདུག་ཅེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ་གནས་གཞན་ཡིན་པ། གེགས་བྱེད་གཞན་མེད་པ་མངོན་སུམ་ཡིན་པའོ། །
རྣམ་ཊཱིཀ་ལས་འདོམ་གང་གི་ནང་ཡིན་པར་བཤད་དོ། །
བདག་ཉིད་བར་ཆད་མི་ལྡན་པ་དང་འདུག་པའོ། །
ཡུལ་ནི་སྐྱེས་པ་དང་བུད་མེད་ཁྱིམ་པ་ཐ་སྙད་ཕྱེད་དང་ལྔ་དང་ལྡན་པ། ལུས་བརྟེན་དུ་རུང་བ་རྫུ་འཕྲུལ་མ་ཐོབ་པ་སྐྲོད་པ་ལ་ཞུགས་པའམ་ཕྱོགས་པའོ། །
ཀུན་སློང་རྣག་པས་འདུག་པར་འདོད་པའོ། །
སྦྱོར་བ་འདུག་པར་རྩོམ་པ། མཐར་ཐུག་འདུག་པ་རྫོགས་ཤིང་ཚོར་བའོ། །
འགྲེང་དང་ཞེས་པ་སྦྱོར་བའི་ཆའོ། །
འདི་ལ་ཡང་གནས་དབེན་པ་དང་བདག་ཉིད་འགྲེང་བ་ཞེས་སྦྱར། གཞན་འདྲའོ། །
གཅེར་བུ་ཞེས་པ་ཡུལ་གྱི་ཆའོ། །
འདི་ལ་བཞི་ལས། གཞི་ལ་ཡུལ་མུ་སྟེགས་ཅན་གྱི་བསླབ་པ་ཅན་ཐ་སྙད་གསུམ་དང་ལྡན་པ། རྫས་ཐ་དད་པ་དང་། ཉེ་དུ་ནད་པ་རབ་ཏུ་འབྱུང་བར་འདོད་པ་འདི་པ་ལ་འཚོ་བ་ལྟོས་པ་བཞི་མ་ཡིན་པའོ། །
དངོས་པོ་དུས་སུ་རུང་བའི་བཟའ་བའམ་བཅའ་བ་རུང་བ་ཚད་ལྡན་རང་གི་ཡིན་པ་དམན་པ་མ་ཡིན་པའོ། །
ཀུན་སློང་སྡིག་ལྟ་དང་བྲལ་འདོད་མ་ཡིན་པར་སྟེར་བར་འདོད་པ། སྦྱོར་བ་དེ་རྩོམ་པ། མཐར་ཐུག་དེས་ཐོབ་པའོ། །
དམག་དང་ཞེས་པ་ཡུལ་གྱི་ཆའོ། །
འདི་ལ་བཞི་ལས། གཞི་ལ་ཡུལ་ནི་ཁྱིམ་པ་སྐྱེས་པ་ཐ་སྙད་ལྔ་ལྡན་དམག་གི་མཚན་ཉིད་དུ་གྲུབ་པ་གཡུལ་སྤྲོད་པའི་ཕྱིར་ཆས་པ་ཡིན་པའོ། །
བདག་ཉིད་རྐྱེན་དགོས་དང་མི་ལྡན་ཞིང་དེ་ན་གནས་པའི་དོན་ཅན་མ་ཡིན་པའོ། །
ཀུན་སློང་ལྟ་བར་འདོད་པའོ། །
སྦྱོར་བ་རྩོམ་པ། མཐར་ཐུག་ཉེ་འཁོར་ལས་འདས་ཏེ་མཐོང་བའོ། །
ཞག་གཉིས་ཞེས་པ་དུས་ཀྱི་ཆའོ། །
འདི་ལ་བཞི་ལས། གཞི་ལ་གནས་ནི་དམག་ཆས་པ་མ་གཏོགས་པ་བཞི་ལྡན་གནས་པའོ། །

བདག་ཉིད་དེར་འདུག་དགོས་པའི་རྐྱེན་དགོས་མེད་པའོ། །
ཀུན་སློང་འདུག་པར་འདོད་པ། སྦྱོར་བ་རྩོམ་པ། མཐར་ཐུག་དགོས་པ་མེད་པའི་ཞག་ལས་འདས་ནས་ཕྱི་དེ་ཉིན་གྱི་སྐྱ་རེངས་ཤར་བའོ། །
བཤམ་དཀྲུགས་ཞེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ་གང་བཤམ་པ་དཀྲུགས་པའི་དམག་ནི་ལྟ་སྐབས་བཞིན་ནོ། །
བདག་ཉིད་དམག་གི་ནང་ན་འདུག་པ་ཡིན་པའོ། །
ཀུན་སློང་རང་དགར་རེག་པ་དང་ལྟ་བ་དང་ཕན་ཚུན་དཀྲུགས་པར་འདོད་པ་རྒྱུན་མ་ཆད་པའོ། །
སྦྱོར་བ་དེ་ལྟར་རྩོམ་པའོ། །
མཐར་ཐུག་དེའི་བྱ་བ་རྫོགས་པའོ། །
བརྡེག་དང་ཞེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ་ཡུལ་དགེ་སློང་ཆོས་དྲུག་ལྡན་ནོ། །
ཀུན་སློང་གསོད་སེམས་ལས་གཞན་པའི་རྙོག་པ་ཅན་གྱི་སེམས་ཀྱིས་བརྡེག་པར་འདོད་པའོ། །
སྦྱོར་བ་རྩོམ་པ། མཐར་ཐུག་ལུས་ལ་རེག་པའོ། །
གཟས་དང་ཞེས་པ་སྦྱོར་བའི་ཆའོ། །
འདི་ལ་བརྡེག་པའི་ཚབ་ཏུ་བརྡེག་པར་གཟས་པ་ཞེས་པ་དང་། ལུས་ལ་རེག་པའི་ཚབ་ཏུ་གཟས་པ་རྫོགས་པ་ཞེས་སྦྱར། གཞན་འདྲའོ། །
གནས་ངན་ལེན་ཞེས་པ་དངོས་པོའི་ཆའོ། །
འདི་ལ་བཞི་ལས། གཞི་ལ་ཡུལ་དགེ་སློང་རྫོགས་པའི་སྡོམ་པ་དང་ལྡན་པ། ལྟ་བ་དང་མཚན་མཐུན་པ། ཐ་སྙད་གསུམ་དང་ལྡན་པ། རྒྱུད་ཐ་དད་པ་ལུས་ཐ་མལ་པར་གནས་པ་སྟེ་ཆོས་དྲུག་ལྡན་ནོ། །
དངོས་པོ་ཕམ་ལྷག་གང་རུང་ཡུལ་དེ་ལ་བྱུང་བའོ། །
གནས་མཚམས་ནང་ན་མཐོལ་ཡུལ་མཚན་ཉིད་པ་ཡོད་པའོ། །
ཀུན་སློང་རྐྱེན་དགོས་ལ་ལྟོས་པ་མེད་པར་འཆབ་པར་འདོད་པའོ། །
མཐའ་མཚན་མོ་འདས་པའོ། །
བཅུ་ཚན་དྲུག་པ་ནི། སྡོམ་ལ། བདེ་དང་མེ་དང་འདུན་པ་དང་། །
བསྙེན་པར་མ་རྫོགས་ཆོས་གཏམ་སྨྲ། །
དགེ་ཚུལ་ཁ་དོག་བསྒྱུར་བ་དང་། །
རིན་པོ་ཆེ་དང་ཚ་བའི་དུས། །
ཞེས་ཏེ། བདེ་དང་ཞེས་པ་གླེང་གཞིའི་ཆའོ། །
འདི་ལ་བཞི་ལས། གཞི་ལ་སྦྱིན་བདག་ཁྱིམ་པ་ཐ་སྙད་ལྔ་ལྡན། རང་དང་ཡུལ་དེ་གཉིས་ཀ་ལས་རྫས་ཐ་དད་པའོ། །
ཡུལ་དགེ་སློང་ཆོས་དྲུག་ལྡན་ནོ། །
དངོས་པོ་དུས་རུང་གི་བཟའ་བའམ་བཅའ་བ་རུང་བ་ཚད་ལྡན་ཡུལ་དེ་ལ་བསྔོས་པའོ། །
ཀུན་སློང་ནད་ཀྱི་གཉེན་པོའི་དོན་མ་གཏོགས་པར་ཆེད་དུ་བསམས་ཏེ་སྦྱིན་པ་པོ་ཟན་གཅོད་དུ་འཇུག་འདོད་པའོ། །
སྦྱོར་བ་རང་གི་ངག་ཏུ་བདག་ཉིད་དང་འབྲེལ་བར་བསམ་པའི་དོན་གསལ་པོར་མངོན་སུམ་དུ་སྨྲས་པ་སྟེ་དྲུག་ལྡན་ནོ། །
མཐར་ཐུག་ཡུལ་དེས་དོན་གོ་བའོ། །
མེ་དང་ཞེས་པ་དངོས་པོའི་ཆའོ། །
འདི་ལ་བཞི་ལས། གཞི་ལ་དངོས་པོ་མེ་ཡིན་པ་ཚད་དང་ལྡན་པ། མེ་མར་མུར་དང་མེ་ལྕེ་ལས་གཞན་པའོ། །
བདག་ཉིད་ནད་པ་མ་ཡིན་པའོ། །
ཀུན་སློང་རེག་པར་འདོད་པའོ། །
སྦྱོར་བ་རང་ངམ་བསྐོས་པས་རེག་པ་རྩོམ་པའོ། །
མཐར་ཐུག་རེག་པའོ། །
འདུན་པ་དང་ཞེས་པ་དངོས་པོའི་ཆའོ། །
འདི་ལ་བཞི་ལས། གཞི་ལ་དངོས་པོ་དགེ་འདུན་མཚན་ཉིད་དང་ལྡན་པའི་ལས་མཚན་ཉིད་དང་ལྡན་པ་དགེ་སློང་གི་ཆེད་དུ་བྱས་པ་ལས་ཆགས་པའོ། །
བདག་ཉིད་འདུན་པ་ཕུལ་ཟིན་པའོ། །
གོ་བྱ་དང་དགེ་སློང་ཆོས་དྲུག་ལྡན། འདུན་པ་ལེན་པ་པོ་ཡིན་པའོ། །
ཀུན་སློང་འདུན་པ་བསྒྱུར་བར་འདོད་པའོ། །
སྦྱོར་བ་ངག་དྲུག་ལྡན་ནོ། །
མཐར་ཐུག་དོན་གོ་བའོ། །
བསྙེན་པར་མ་རྫོགས་ཞེས་པ་ཡུལ་གྱི་ཆའོ། །
འདི་ལ་བཞི་ལས། གཞི་ལ་ཡུལ་ངོ་བོའི་རྣམ་གྲངས་ཀྱི་སྒོ་ནས་མ་རྫོགས་པ་ཐ་སྙད་ལྔ་དང་ལྡན་པའོ། །
བདག་ཉིད་ནད་པ་དང་ནད་གཡོག་དང་རྨྱ་བ་དང་། དབྱར་ཟླ་བ་གཉིས་ལ་བབ་པའི་ཚེ་སྡིག་ཅན་ཉེ་བར་གནས་པ་རྣམས་མ་ཡིན་པ་དང་། ཡུལ་རྟེན་གཉིས་ཀ་ཉལ་ཞིང་གཉིད་ལོག་པའི་སྤྱོད་ལམ་ཅན་ཡིན་པའོ། །

དུས་མཚན་མོའི་དུས་ཡིན་པའོ། །
གནས་མཚན་ཉིད་དུ་གྲུབ་པ་དང་གཅིག་པའོ། །
ཀུན་སློང་ཉལ་བར་འདོད་པའོ། །
སྦྱོར་བ་ཉལ་བར་རྩོམ་པ། མཐར་ཐུག་མཚན་མོ་གསུམ་པའི་མཐའ་ལའོ། །
ཆོས་ཞེས་པ་དངོས་པོའི་ཆའོ། །
འདི་ལ་བཞི་ལས། གཞི་ལ་དགེ་སློང་ཆོས་དྲུག་ལྡན་ནོ། །
དངོས་པོ་ཆོས་ལས་ཕྱིན་ཅི་ལོག་གི་ཚིག་གོ །རྐྱེན་གསོལ་བཞིའི་ལས་མཚན་ཉིད་པའོ། །
ཀུན་སློང་སྡིག་ལྟ་མི་གཏོང་བར་འདོད་པ། སྦྱོར་བ་རྩོམ་པ། མཐར་ཐུག་བརྗོད་པ་གསུམ་ལས་འདས་པའོ། །
གཏམ་སྨྲ་ཞེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ་ཡུལ་ལྟ་བ་མཐུན་པ་མ་གཏོགས་པ་ལྔ་ལྡན། སྤངས་པ་ཕྱིར་བཅོས་མ་བྱས་པའོ། །
བདག་ཉིད་གནས་ཕྱུང་མ་ཡིན་པའོ། །
ཀུན་སློང་ནད་པ་དང་ལྟ་བ་དང་དབྲལ་བར་འདོད་པ་མ་ཡིན་པའོ། །
སྦྱོར་བ་རྗེས་སུ་ཕྱོགས་པར་རྩོམ་པའོ། །
མཐར་ཐུག་ལུང་དབོག་པ་ལ་སོགས་པ་གང་རུང་བྱས་པའོ། །
དགེ་ཚུལ་ཞེས་པ་ཡུལ་གྱི་ཆའོ། །
འདི་ལ་བཞི་ལས། གཞི་ལ་དགེ་ཚུལ་བསྙིལ་བ་ཞེས་སྦྱར། གཞན་འདྲའོ། །
ཁ་དོག་བསྒྱུར་བ་ཞེས་པ་གཉེན་པོའི་ཆའོ། །
འདི་ལ་བཞི་ལས། གཞི་ལ་དངོས་པོ་རང་གི་ཡིན་པའི་གོས་རུང་བ་ཚད་དང་ལྡན་པ་ཁ་མ་བསྒྱུར་བ་རུང་བས་སྟེང་གཡོགས་པ་མིན་པ་ཆུ་ཚགས་ལས་གཞན་པའོ། །
བདག་ཉིད་གནང་བ་མ་བྱིན་པའོ། །
ཀུན་སློང་ལོངས་སྤྱོད་པར་འདོད་པའོ། །
སྦྱོར་བ་རྩོམ་པའོ། །
མཐར་ཐུག་བྱེད་པའོ། །
རིན་པོ་ཆེ་ཞེས་པ་དངོས་པོའི་ཆའོ། །
འདི་ལ་བཞི་ལས། གཞི་ལ་དངོས་པོ་རིན་པོ་ཆེའམ་དེར་སྨོས་པ་ཡིན་པ་རུང་བར་གྱུར་པ་རིན་པོ་ཆེའི་ཆ་ནས་གཞན་དབང་བ། ཆུད་ཟ་བ་དང་སྦྱིན་བདག་བསོད་ནམས་འདོད་པས་བསྟབས་པ་དང་། མི་མིན་གྱི་གནས་སུ་དེའི་བསོད་ནམས་ཀྱིས་བྱུང་བ་མིན་པའོ། །
བདག་ཉིད་རྫུ་འཕྲུལ་དང་སྤྲུལ་པའི་གནས་སྐབས་དང་བར་ཆད་ཅན་དང་། དོན་ཁྱད་པར་ཅན་བསྒྲུབ་པ་དང་ཆོས་འཆད་པའི་སྐབས་མ་ཡིན་པའོ། །
ཀུན་སློང་རྒོད་བག་གིས་རེག་པར་འདོད་པ། སྦྱོར་བ་རང་ངམ་གཞན་གྱིས་རྩོམ་པ། མཐར་ཐུག་རེག་པའོ། །
ཚ་བའི་དུས་ཞེས་པ་དུས་ཀྱི་ཆའོ། །
འདི་ལ་བཞི་ལས། གཞི་ལ་དུས་ཟླ་བ་ཕྱེད་དང་གསུམ་དང་། ཟླ་བ་ཕྱེད་ཕྱེད་ཅིང་གནང་བའི་དུས་མ་ཡིན་པ་དང་། བདག་ཉིད་ནད་པ་ལས་བྱས་ལམ་ཞུགས་དྲི་རླུང་ཆར་བསྲོ་ཁང་སྐྲ་མཁར་ལེན། སྒོག་པ་རོ་རེག་ཕྱག་དར་བྱས་པ་རྣམས་མིན་པ། ལུས་དངོས་ཡིན་པའོ། དངོས་པོ་ཆུ་ཡིན་པའོ། །
གནས་ཨསྨ་པ་རན་ཏའམ་དེ་དང་འདྲ་བ་མ་ཡིན་པའོ། །
ཀུན་སློང་ཁྲུས་བྱེད་པར་འདོད་པ། སྦྱོར་བ་རྩོམ་པ། མཐར་ཐུག་ལུས་ཕྱེད་ཙམ་དུ་སོན་པའོ། །
བཅུ་ཚན་བདུན་པ་ནི། སྡོམ་ལ། དུད་འགྲོ་འགྱོད་པ་སོར་མོ་དང་། །
རྩེ་དང་ལྷན་ཅིག་སྔངས་བྱེད་དང་། །
སྦེད་དང་གདིང་མེད་གཞི་མེད་དང་། །
སྐྱེས་པ་མེད་པར་ལམ་འགྲོ་བའོ། །
ཞེས་ཏེ། དུད་འགྲོ་ཞེས་པ་ཡུལ་གྱི་ཆའོ། །
འདི་ལ་བཞི་ལས། གཞི་ལ་འཇིག་རྟེན་ན་གྲགས་པའི་དུད་འགྲོ་ཡིན་པ། ཐ་མལ་པའི་མིག་ལམ་དུ་སྣང་དུ་རུང་བའོ། །
ཀུན་སློང་ཆེད་དུ་བསམ་ནས་གསོད་པར་འདོད་པའོ། །
སྦྱོར་མཐའ་གཉིས་འདེབས་སྤྱོད་ཀྱི་སྐབས་བཞིན་ནོ། །
འགྱོད་པ་ཞེས་པ་དངོས་པོ་ཆའོ། །
འདི་ལ་བཞི་ལས། གཞི་ལ་ཡུལ་དགེ་སློང་ཆོས་དྲུག་ལྡན་ནོ། །
དངོས་པོ་དགེ་སློང་མ་ཡིན་པའི་དོན་ཅན་ཡིན་པའོ། །
ཀུན་སློང་འགྱོད་པ་བསྐྱེད་པར་འདོད་པའོ། །
སྦྱོར་བ་ངག་དྲུག་ལྡན། མཐར་ཐུག་དོན་གོ་བའོ། །
སོར་མོ་ཞེས་པ་དངོས་པོའི་ཆའོ། །
འདི་ལ་བཞི་ལས། གཞི་ལ་ཡུལ་དགེ་སློང་ཆོས་དྲུག་ལྡན་ལུས་མ་ཉམས་པའོ། །

ཀུན་སློང་ནི་གཡའ་བར་བྱ་བའི་བསམ་པ། སྦྱོར་བ་རྩོམ་པ། མཐར་ཐུག་རེག་པའོ། །
རྩེད་དང་ཞེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ་དངོས་པོ་ཆུ་ཡིན་པ་ལུས་ཕྱེད་ཙམ་ནུབ་པའི་ཚད་དུ་ལོངས་པའོ། །
ཀུན་སློང་རྒོད་བག་གིས་དགའ་བ་ཉམས་སུ་མྱོང་བར་འདོད་པའོ། །
སྦྱོར་བ་རང་ངམ་བསྐོས་པས་རྩེ་བར་རྩོམ་པ། མཐར་ཐུག་རྩེས་པའོ། །
ལྷན་ཅིག་ཅེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ་གནས་ཀྱི་མཚན་ཉིད་དུ་གྲུབ་པ་དང་གཅིག་པའོ། །
ཡུལ་བུད་མེད་ཀྱི་མཚན་དོན་བྱེད་ནུས་པ་ཐ་སྙད་ལྔ་དང་ལྡན་པའོ། །
ལུས་བརྟེན་དུ་རུང་བ། རྫུ་འཕྲུལ་ཐོབ་པ། ཉེ་དུ་དང་། ཕན་འདོགས་པ། སྲུང་མ་དང་ལྡན་པ་བཞི་མ་ཡིན་པ། ཉལ་ཞིང་གཉིད་ལོག་པའི་སྤྱོད་ལམ་ཅན་ཡིན་པའོ། །
དུས་མཚན་མོ་ཡིན་པའོ། །
བདག་ཉིད་གྲོགས་དང་མི་ལྡན་པ་དང་ཉལ་ཞིང་གཉིད་ལོག་པའོ། །
ཀུན་སློང་ལྷན་ཅིག་ཉལ་བར་འདོད་པ། སྦྱོར་བ་རྩོམ་པ། མཐར་ཐུག་མཚན་མོ་འདས་པའོ། །
སྔངས་བྱེད་ཅེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ་ཡུལ་དགེ་སློང་ཆོས་དྲུག་ལྡན་ནོ། །
དངོས་པོ་འཇིགས་པའི་རྒྱུ་ཡིད་དུ་མི་འོང་བའོ། །
ཀུན་སློང་སྐྱོ་བ་བསྐྱེད་པའི་དོན་མ་གཏོགས་པར་སྔངས་བར་འདོད་པའོ། །
སྦྱོར་བ་རང་ངམ་བསྐོས་པས་ངག་དྲུག་ལྡན་ནོ། །
མཐར་ཐུག་དོན་གོ་བའོ། །
སྦེད་དང་ཞེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ་ཡུལ་རབ་ཏུ་བྱུང་བ་སྡེ་ལྔ་གང་རུང་། ལྟ་བ་མཐུན་པ་ཐ་སྙད་གསུམ་ལྡན་རྒྱུད་ཐ་དད་པའོ། །
དངོས་པོ་དགེ་སྦྱོང་གི་ཡོ་བྱད་རུང་བ་ཚད་ལྡན་དེ་ཉིད་དབང་བའོ། །
ཀུན་སློང་རྐུ་སེམས་དང་ཕན་འདོགས་མ་གཏོགས་པ་སྦེད་པར་འདོད་པ། སྦྱོར་བ་རང་ངམ་བསྐོས་པས་རྩོམ་པ། མཐར་ཐུག་སྦས་མ་ཐག་ཏུ་ལྟུང་ཞེས་ཁྱད་པར་སྒྲོགས་ཟེར་རོ། །
གདེང་མེད་ཅེས་པ་བསམ་པའི་ཆའོ། །
འདི་ལ་བཞི་ལས། གཞི་ལ་ཡུལ་དགེ་སློང་ཆོས་དྲུག་ལྡན་གཞི་དེས་མི་དགའ་བའོ། །
དངོས་པོ་གོས་རུང་བ་ཚད་ལྡན་རང་གི་ཕྱིར་བླང་བ་མེད་པར་བྱིན་པའོ། །
ཀུན་སློང་རྐུ་སེམས་དང་ཡིད་གཅུགས་ལས་གཞན་རང་གི་བྱིན་པའི་བསམ་པས་ལོངས་སྤྱོད་འདོད་པའོ། །
སྦྱོར་བ་རྩོམ་པ། མཐར་ཐུག་ལོངས་སྤྱོད་པའོ། །
གཞི་མེད་ཅེས་པ་ཡུལ་གྱི་ཆའོ། །
འདི་ལ་རྒྱུ་མཚན་སོགས་གཞི་མེད་ཀྱི་དགེ་འདུན་ལྷག་མ་དང་འདྲ་བ་ལས་དངོས་པོ་དགེ་འདུན་ལྷག་མ་ཞེས་སྦྱར་རོ། །
སྐྱེས་པ་མེད་པར་ལམ་འགྲོ་བ་ཞེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ་ཡུལ་བུད་མེད་ཁྱིམ་པ་མོ་ལུས་བསྟེན་རུང་ཐ་སྙད་ཕྱེད་དང་ལྔ་ལྡན། རྫུ་འཕྲུལ་ཐོབ་པ་ཉེ་དུ་ཕན་འདོགས་པ་གསུམ་མ་ཡིན་པའོ། །
བདག་ཉིད་གྲོགས་དང་མི་ལྡན་པའོ། །
ལམ་སའམ་ཆུ་ལ་བརྟེན་པ་རྒྱང་གྲགས་སུ་ལོངས་པའོ། །
དུས་ཉི་མ་གཅིག་ཡིན་པའོ། །
ཀུན་སློང་རང་དགར་འགྲོ་བར་འདོད་པ་རྩོམ་པ། སྦྱོར་བ་རྩོམ་པ། མཐར་ཐུག་རྒྱང་གྲགས་ལས་འདས་པའོ། །
བཅུ་ཚན་བརྒྱད་པ་ནི། སྡོམ་ལ། རྐུ་དང་ཉི་ཤུ་མ་ལོན་དང་། །
རྐོ་དང་མགྲོན་དང་བསླབ་པ་དང་། །
འཐབ་དང་མི་སྨྲར་འགྲོ་བ་དང་། །
མ་གུས་ཆང་འཐུང་དུས་མིན་པའོ། །
ཞེས་ཏེ། རྐུ་དང་ཞེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ་ཡུལ་ཁྱིམ་པ་སྐྱེས་པ་ཐ་སྙད་ལྔ་ལྡན། རྐུ་མའམ་ཤོ་གམ་འདྲལ་བའི་ཚོང་པ་ཡིན་པ་ཕན་འདོགས་པ་པོ་མ་ཡིན་པའོ། །
ལམ་ལ་སོགས་པ་སྔ་མ་བཞིན་ནོ། །
ཉི་ཤུ་མ་ལོན་ཞེས་པ་ཡུལ་གྱི་ཆའོ། །
འདི་ལ་བཞི་ལས། གཞི་ལ་ཡུལ་དངོས་པོ་དང་རྟགས་དང་བསམ་པ་དང་སྡོམ་པ་སྐྱེ་བའི་རྟེན་དུ་མ་གྱུར་པ་དང་། སྐྱེ་བའི་བར་ཆད་གཞན་དང་མི་ལྡན་པའོ། །

བདག་ཉིད་མཁན་པོ་བྱེད་པ་ཡིན་པའོ། །
ཀུན་སློང་བསྙེན་པར་རྫོགས་པར་བྱེད་འདོད་པ། སྦྱོར་བ་རྩོམ་པ། མཐར་ཐུག་བརྗོད་པ་གསུམ་པ་རྫོགས་པའོ། །
རྐོ་དང་ཞེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ་དངོས་པོ་ས་ཡིན་པ་སྲ་བ་དང་འབྲེལ་བ། སོར་བཞི་ཡན་ཆད་དུ་ཚད་དུ་ལོངས་པ་འཐས་པར་གནས་པའོ། །
བདག་ཉིད་རྫུ་འཕྲུལ་གྱི་སྐབས་དང་། བར་ཆད་དང་ལྡན་པ་དང་། དོན་ཁྱད་པར་ཅན་བསྒྲུབ་པའི་གནས་སྐབས་གསུམ་མ་ཡིན་པའོ། །
ཀུན་སློང་རྐོ་བར་འདོད་པའོ། །
སྦྱོར་བ་རང་ངམ་བསྐོས་པས་རྩོམ་པའོ། །
མཐར་ཐུག་སོར་བཞི་ཙམ་ལས་ཕྲལ་བའོ། །
མགྲོན་དང་ཞེས་པ་ཡུལ་གྱི་ཆའོ། །
འདི་ལ་བཞི་ལས། གཞི་ལ་ཡུལ་ཁྱིམ་པ་ཆོས་ལྔ་ལྡན་ནོ། །
དངོས་པོ་དུས་སུ་རུང་བའི་བཟའ་བའམ་བཅའ་བ་རུང་བ་ཚད་ལྡན་སྦྱིན་པ་པོ་དེ་ཉིད་ཀྱིས་ཡིན་པའོ། །
བདག་ཉིད་མགྲོན་དུ་བོས་པ་དང་། ཕྱིས་མ་བོས་པ་དང་། ནད་པ་མ་ཡིན་པའོ། །
དུས་ནི་བཤམ་པ་རྫོགས་པའི་འོག་ཡིན་པའོ། །
ཀུན་སློང་རིང་དུ་འདུག་སྟེ་ཟ་བར་འདོད་པའོ། །
སྦྱོར་བ་རྩོམ་པ། མཐར་ཐུག་མགུལ་དུ་མིད་པའོ། །
བསླབ་པ་ཞེས་པ་དངོས་པོའི་ཆའོ། །
འདི་ལ་བཞི་ལས། གཞི་ལ་ཡུལ་དགེ་སློང་ཆོས་དྲུག་ལྡན་འདུལ་བའི་བྱ་བ་མངོན་པར་ཤེས་པ་དང་། བསླབ་པ་ལ་ཉེ་བར་འཇོག་པ་པོ་ཡིན་པའོ། །
དངོས་པོ་འདུལ་བར་གཏོགས་པའི་བསླབ་པ་ཡིན་པའོ། །
ཀུན་སློང་སྤོང་བའི་ཚིག་སྨྲ་བར་འདོད་པའོ། །
སྦྱོར་བ་ངག་དྲུག་ལྡན་གྱིས་མི་ཤེས་པ་ཉིད་སྒྲོགས་པའོ། །
མཐར་ཐུག་དོན་གོ་བའོ། །
འཐབ་དང་ཞེས་པ་ཡུལ་དང་སྦྱོར་བའི་ཆའོ། །
འདི་ལ་བཞི་ལས། གཞི་ལ་ཡུལ་དགེ་སློང་ཆོས་དྲུག་ལྡན་བདག་ཉིད་དང་རྩོད་པའི་ཕྱིར་གྲོས་བྱེད་པ་པོ་གཉིས་ཡན་ཆད་ཡིན་པའོ། །
དངོས་པོ་བདག་ཉིད་དང་རྩོད་པའི་རྩོད་པ་བཞི་པོ་གང་རུང་ཡིན་པའོ། །
ཀུན་སློང་ཞི་བར་འདོད་པ་མིན་པར་ཉན་རྣ་བྱེད་འདོད་པའོ། །
སྦྱོར་བ་རྩོམ་པའོ། །
མཐར་ཐུག་ཚིག་ཐོས་ཤིང་དོན་གོ་བའོ། །
མི་སྨྲ་འགྲོ་བ་ཞེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ་གནས་ནི་ལས་ཆོས་ལྡན་གསོལ་བ་མ་ཟིན་པ་བྱེད་བཞིན་པའོ། །
བདག་ཉིད་ལས་དེར་ཐོས་པའི་ཉེ་འཁོར་དུ་འདུས་ཤིང་དགེ་སློང་འཁོད་པ་ལ་མ་སྨྲས་པ། བར་ཆད་དང་མི་ལྡན་པའོ། །
ཀུན་སློང་འགྲོ་བར་འདོད་པའོ། །
སྦྱོར་བ་རྩོམ་པ། མཐར་ཐུག་ཐོས་པའི་ཉེ་འཁོར་ལས་འདས་པའོ། །
མ་གུས་ཞེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ་ཡུལ་སངས་རྒྱས་སམ་དགེ་འདུན་ནམ་དེའི་ཐ་སྙད་པ་ཡིན་པ་དང་། དངོས་པོ་ཆོས་ལྡན་གྱིས་བསྒོ་བའམ་དེ་དང་འདྲ་བ་ཡིན་པའོ། །
བདག་ཉིད་ཤད་སྦྱང་མ་བྱས་པའོ། །
ཀུན་སློང་མ་གུས་པས་བཟློག་སྟེ་འགལ་བར་བྱེད་འདོད་པ། སྦྱོར་བ་འགལ་བར་རྩོམ་པ། མཐར་ཐུག་འགལ་བ་རྫོགས་པའོ། །
ཆང་འཐུང་ཞེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ་དངོས་པོ་སྦྱར་ཆང་བཅོས་ཆང་གཉིས་ལས་གང་ཡང་རུང་བ་དང་། འཁྲུལ་པ་བསྐྱེད་པའི་ནུས་པ་དང་ལྡན་པ་ཚད་ལོངས་པའོ། །
ཀུན་སློང་འཐུང་བར་འདོད་པ། སྦྱོར་བ་རྩོམ་པ། མཐར་ཐུག་མགུལ་དུ་མིད་པའོ། །
དུས་མིན་ཞེས་པ་དུས་ཀྱི་ཆའོ། །
འདི་ལ་བཞི་ལས། གཞི་ལ་གང་དུ་འགྲོ་བའི་གནས་ནི་གནས་ཀྱི་མཚན་ཉིད་གྲུབ་པ། འབྱུང་འཇུག་ལ་ཁྱིམ་པ་དབང་ཆེ་བ། བདག་པོ་ཁྱིམ་པ་ཐ་སྙད་ལྔ་ལྡན་གྲོང་པའི་ཆོས་སྤྱོད་པའོ། །
གང་ནས་འགྲོ་བ་མཚམས་ནང་དང་སྨྲ་ཡུལ་ཡོད་པའོ། །
བདག་ཉིད་རྫུ་འཕྲུལ་དང་སྤྲུལ་པའི་གནས་སྐབས་མ་ཡིན་པ་དང་བར་ཆད་དང་མི་ལྡན་པ། དོན་ཁྱད་པར་ཅན་སྒྲུབ་པའི་གནས་སྐབས་མ་ཡིན་པ་དང་། ཡུལ་ལ་མ་སྨྲས་པའོ། །

དུས་ཕྱི་དྲོ་ཡིན་པའོ། །
ཀུན་སློང་འགྲོ་བར་འདོད་པ། སྦྱོར་བ་རྩོམ་པ། མཐར་ཐུག་སྒོ་གཏན་ནམ་ཉེ་འཁོར་ལས་འདས་པའོ། །
བཅུ་ཚན་དགུ་པ་ནི། སྡོམ་ལ། ཟས་བཅས་སྐྱ་རེངས་དག་དོད་དང་། །
ཁབ་རལ་དང་ནི་ཁྲི་རྐང་དང་། །
བརྡལ་དང་གདིང་དང་གཡན་པ་དང་། །
རས་ཆེན་བདེ་གཤེགས་ཆོས་གོས་སོ། །
ཞེས་ཏེ། ཟས་བཅས་ཞེས་པ་གནས་ཀྱི་ཆ་སྡོམ་དུ་བླངས་པའོ། །
དང་པོ་ལ་ཕྱི་དྲོ་གྲོང་རྒྱུ་དང་སྔ་དྲོ་གྲོང་རྒྱུ་གཉིས་ལས། དང་པོ་ལ་བཞི་ལས། གཞི་ལ་བདག་ཉིད་སྔར་གྲོང་གསུམ་རྒྱུས་པ་དང་། དུས་ཉི་མ་གཅིག་ཡིན་པ་ཞེས་སྦྱར། གསུམ་ལ་ཁྱིམ་པ་ཞེས་སྦྱར། གཞན་སྔ་མ་བཞིན་ནོ། །
གཉིས་པ་ལ་བཞི་ལས། གཞི་ལ་གང་ནས་འགྲོ་བའི་གནས་ནི་སྦྱིན་བདག་ཆོས་གསུམ་ལྡན་གྱི། ཟས་ཆོས་བཞི་ལྡན་ལ་མཆོད་གནས་ཆོས་བདུན་ལྡན་ཞབས་ནས་འདེགས་པའི་གནས་ཡིན་པའོ། །
སྦྱིན་བདག་ཁྱིམ་པ་ཐ་སྙད་ལྔ་ལྡན་རང་དང་དགེ་འདུན་གཉིས་ཀ་ལས་རྫས་ཐ་དད་པའོ། །
ཟ་བ་ནི་དུས་རུང་གི་བཟའ་བའམ་བཅའ་བ་རུང་བ་ཚད་ལྡན་བསམ་པ་ཐག་པས་བསྔོས་པའོ། །
མཆོད་གནས་ནི་དགེ་སློང་ཆོས་ལྔ་ལྡན་བཞིར་ལོངས་ཤིང་རང་གི་ཚིག་གིས་བོས་པའོ། །
རང་གང་དུ་འགྲོ་བའི་གནས་སྔ་མ་བཞིན་ནོ། །
བདག་ཉིད་འདྲ་བ་ལས་བྲིམ་པ་ཡོལ་བར་མ་བྱེད་ཅིག་ཅེས་མ་བསྒོས་པའོ། །
དུས་ཉི་མ་གཅིག་དང་སྔ་དྲོ་ཡིན་པའོ། །
གསུམ་འདྲའོ། །
སྐྱ་རེངས་ཞེས་པ་དུས་ཀྱི་ཆའོ། །
འདི་ལ་བཞི་ལས། གཞི་ལ་གནས་རྒྱལ་པོའམ་དེའི་བཙུན་མོ་ཡིན་པ་དང་། དུས་འོད་དམར་ནུབ་ནས་སྐྱ་རེངས་མ་ཤར་བའི་དུས་ཡིན་པ་སྦྱར། གཞན་ལྔ་མ་བཞིན་ནོ། །
ད་གདོད་ཅེས་པ་གླེང་བཞིའི་ཆའོ། །
འདི་ལ་བཞི་ལས། གཞི་ལ་དངོས་པོ་སོ་སོ་ཐར་པར་གཏོགས་པའི་བསླབ་པའི་གཞི་ཡིན་པའོ། །
བདག་ཉིད་གསོ་སྦྱོང་གི་ལས་ལན་གཉིས་ཉམས་སུ་མྱོང་ཞིང་ཡིད་རྨོངས་པ་མ་ཡིན་པ། གནས་དུས་གསོ་སྦྱོང་གི་ཚེ་ཡིན་པའོ། །
ཀུན་སློང་བཞད་གད་ཡིན་ཀྱང་རུང་ཁྱད་དུ་གསོད་འདོད་པ། སྦྱོར་བ་འདི་ཡང་འདིའི་ནང་དུ་གཏོགས་པ་གཟོད་ཤེས་པའི་ཚིག་དྲུག་ལྡན་ནོ། །
མཐར་ཐུག་དོན་གོ་བའོ། །
ཁབ་རལ་ཞེས་པ་དངོས་པོའི་ཆའོ། །
འདི་ལ་བཞི་ལས། གཞི་ལ་དངོས་པོ་ཁབ་རལ་གྱི་རྒྱུ་རུང་བ་སོར་བཞི་ཡན་ཆད་དུ་ལོངས་པ་རང་གི་ཡིན་པ། སྔར་བཟོ་རྩོམ་མ་བྱས་པའོ། །
ཀུན་སློང་བྱེད་འདོད་པ། སྦྱོར་བ་རང་ངམ་བསྐོས་པས་རྩོམ་པ། མཐར་ཐུག་ཟིན་པའོ། །
ཁྲི་རྐང་ཞེས་པ་དངོས་པོའི་ཆའོ། །
འདི་ལ་བཞི་ལས། གཞི་ལ་དངོས་པོ་དགེ་འདུན་མཚན་ཉིད་པའི་ཁྲི་རྐང་གི་རྒྱུ་རུང་བ་བུ་གར་གཞུག་པ་མ་གཏོགས་པ་ཁྲུ་གང་ལས་སོར་ཕྱེད་ཡན་ཆད་ཀྱིས་ལྷག་པའི་ཚད་ལོངས་པ། སྔར་བཟོ་རྩོམ་མ་བྱས་པའོ། །
གསུམ་འདྲའོ། །
བརྡལ་དང་ཞེས་པ་སྦྱོར་བའི་ཆའོ། །
འདི་ལ་བཞི་ལས། གཞི་ལ་དངོས་པོ་དགེ་འདུན་མཚན་ཉིད་པའི་གནས་མལ་རུང་བ་ཚད་ལྡན་ནོ། །
གོས་པར་བྱེད་པ་ལུས་སམ་གནས་མལ་ལ་གནོད་པའི་ཤིང་བལ་ཡིན་པའོ། །
བར་པ་གཉིས་འདྲ་ལ། མཐར་ཐུག་སུམ་ཆ་ཙམ་བགོས་པའོ། །
གདིང་དང་གཡན་པ་དང་རས་ཆེན་ཞེས་པ་རྣམས་དངོས་པོའི་ཆའོ། །
གདིང་བ་ལས་གྱུར་པ་ལ་བཞི་ལས། གཞི་ལ་དངོས་པོ་གདིང་བའི་རྒྱུ་རུང་བ་ཚད་ལྡན་རང་དབང་བ། རྙིང་པ་དང་སྔར་གཞན་གྱིས་བཟོད་རྩོམ་བྱས་པ་གཉིས་མ་ཡིན་པའོ། །
ཀུན་སློང་ཚད་ལས་ལྷག་པར་བྱེད་འདོད་པ། སྦྱོར་བ་རང་ངམ་བསྐོས་པས་རྩོམ་པ། མཐར་ཐུག་ཟིན་པའོ། །
གཡན་པ་དགབ་པ་དང་རས་ཆེན་ལ་ཡང་རང་རང་གི་རྒྱུ་རུང་བ་ཚད་ལྡན་སོགས་སྔ་མ་བཞིན་སྦྱར་རོ། །

གདིང་བའི་ཚད་ནི་སྲིད་དུ་ཁྲུ་གསུམ་མོ། །
མི་ཆོག་ན་ཕྱེད་དང་ལྔ་མན་ཆད་དོ། །
ཞེང་དུ་ཁྲུ་དོ་དང་སོར་དྲུག་གོ །གཡན་པ་དགབ་པའི་ཚད་ནི་སྲིད་དུ་ཁྲུ་དྲུག་དང་། ཞེང་དུ་ཁྲུ་གསུམ་མོ། །
རས་ཆེན་གྱི་ཚད་ནི་སྲིད་དུ་ཁྲུ་དགུ་དང་། ཞེང་དུ་ཁྲུ་གསུམ་དང་སོར་བཅོ་བརྒྱད་དོ། །
འདི་གསུམ་གྱི་ཁྲུ་ནི་བདེ་བར་གཤེགས་པའི་མཐོ་གང་གི་སུམ་གཉིས་ལ་བཤད་དོ། །
བདེ་གཤེགས་ཆོས་གོས་ཞེས་པ་དངོས་པོའི་ཆའོ། །
འདི་ལ་བཞི་ལས། གཞི་ལ་གང་བཟོ་བའི་དངོས་པོ་ནི་ཆོས་གོས་རྣམ་པ་གསུམ་ལས་གང་ཡང་རུང་བའོ། །
བདེ་བར་གཤེགས་པའི་ཆོས་གོས་ཀྱི་ཚད་དམ་དེ་ལས་ལྷག་པ། རང་གི་ཡིན་པ། སྔར་བཟོ་རྩོམ་མ་བྱས་པའོ། །
བདག་ཉིད་བདེ་བར་གཤེགས་པའི་ལུས་ཙམ་མེད་པའོ། །
གསུམ་འདྲའོ། །
བདེ་བར་གཤེགས་པའི་ཆོས་གོས་ཀྱི་ཚད་ནི་བདེ་བར་གཤེགས་པའི་རང་གི་ཁྲུས་གཞལ་བའི་ཆོས་གོས་སྤྱི་དང་འདྲའོ། །
ལྟུང་བྱེད་འབའ་ཞིག་ཏུ་གྱུར་པ་རྣམས་བཤད་ཟིན་ཏོ།།  ༈  །།བཞི་པ་སོ་སོར་བཤགས་པར་བྱ་བའི་སྡེ་ནི། སྡོམ་ལ། གྲོང་དང་ཁྱིམ་གཞན་ཉིད་དང་ནི། །
བསླབ་པ་རྣམས་དང་དགོན་པ་དག །སངས་རྒྱས་ཕན་པར་མཛད་པ་ཡིས། །
སོ་སོར་བཤགས་པར་བྱ་བ་གསུངས། །
ཞེས་ཏེ། བསླབ་པ་རྣམས་ཞེས་པ་དངོས་པོའི་ཆ། གཞན་གསུམ་གནས་ཀྱི་ཆའོ། །
དང་པོ་དགེ་སློང་མ་ལས་ཟས་ལེན་པའི་སོར་བཤགས་ལ་བཞི་ལས། གཞི་ལ་ཡུལ་དགེ་སློང་མ་ཆོས་བརྒྱད་ལྡན། གྲོང་ངམ་གྲོང་གི་ཉེ་འཁོར་རམ། ལམ་པོ་ཆེ་དང་གསུམ་གང་རུང་ན་འདུག་པའོ། །
དངོས་པོ་དུས་སུ་རུང་བའི་བཟའ་བའམ་བཅའ་བ་རུང་བ་ཚད་ལྡན་དགེ་སློང་མ་དེ་ཉིད་ཀྱིས་མི་འགྲིམ་པའི་རྣམ་པས་ཕུལ་བའོ། །
བདག་ཉིད་ཀྱང་གནས་གསུམ་པོ་གང་རུང་ན་འདུག་པའོ། །
ཀུན་སློང་ལེན་པར་འདོད་པ། སྦྱོར་བ་དངོས་སུ་ལེན་པར་རྩོམ་པ། མཐར་ཐུག་ཟོས་པར་གྱུར་པའོ། །
གཉིས་པ་གྲལ་རིམ་དུ་མ་ཕེབས་པར་ཟ་བའི་སོར་བཤགས་ལ་བཞི་ལས། གཞི་ལ་ཁྱིམ་པ་ཐ་སྙད་ལྔ་ལྡན་ཉེ་དུ་མ་ཡིན་པ། རང་ངམ་དགེ་སློང་མ་གཉིས་ལས་རྫས་ཐ་དད་པའོ། །
དངོས་པོ་དུས་སུ་རུང་བའི་བཟའ་བའམ་བཅའ་བ་རུང་བ་ཚད་ལྡན་ནོ། །
བསྐོ་ཤོམ་བྱེད་པ་དགེ་སློང་མ་བདུན་ལྡན་ཚིག་གདགས་སུ་རུང་བ་ན་འདུག་པ་དང་བསྐོ་ཤོམ་བྱེད་པ་ལ་ཞུགས་པ་དང་། གང་ཡང་རུང་བས་མ་བསྐོ་བའོ། །
གྲོགས་དགེ་སློང་དྲུག་ལྡན་རང་དང་གསུམ་མན་ཆད་དོ། །
བདག་ཉིད་དེའི་ཚིག་གིས་སམ་དེའི་ཉེ་དུས་བོས་པ་མ་ཡིན་པའོ། །
ཀུན་སློང་ལེན་པར་འདོད་པ། སྦྱོར་བ་རང་ངམ་བསྐོས་པས་བླངས་ཏེ་རྩོམ་པ། མཐར་ཐུག་མགུལ་དུ་མིད་པའོ། །
གསུམ་པ་བསླབ་པ་དྲལ་ཏེ་ཁྱིམ་དུ་འཇུག་པའི་སོར་བཤགས་ལ་བཞི་ལས། གཞི་ལ་ཡུལ་ཁྱིམ་པ་བསླབ་པའི་སྡོམ་པ་བྱིན་པ་དང་འབྲེལ་པ་རྫས་ཐ་དད་པའོ། །
དངོས་པོ་དུས་སུ་རུང་བའི་བཅའ་བའམ་བཟའ་བ་རུང་བ་ཚད་ལྡན་དེ་ཉིད་ཀྱི་ཡིན་པ། ལ་ཕུག་ལ་སོགས་པ་མོད་པ་མ་ཡིན་པའོ། །
བདག་ཉིད་སྡོམ་པ་བྱིན་པའི་མདུན་དུ་མགྲོན་དུ་བོས་པ་མ་ཡིན་པའོ། །
གསུམ་འདྲའོ། །
བཞི་པ་ནགས་མ་བརྟགས་པར་ཟས་ཟ་བའི་སོར་བཤགས་ལ་བཞི་ལས། གཞི་ལ་ཡུལ་ཁྱིམ་པ་ཐ་སྙད་ལྔ་ལྡན་རྫས་ཐ་དད་པའོ། །
དངོས་པོ་འདྲའོ། །
གནས་གྲོང་ངམ་གཙུག་ལག་ཁང་ནས་རྒྱང་གྲགས་ཀྱི་ཕྱི་རོལ་ཡིན་པ་འཇིགས་པ་དང་བཅས་པའོ། །
བདག་ཉིད་དགོན་པ་བ་མ་ཡིན་པ། རང་གཞན་གྱིས་མ་བསྲུངས་པའོ། །
བསམ་པ་ལ་གཉིས་ལས། འདུ་ཤེས་སྤྱི་དང་བྱེ་བྲག་ལ་མ་འཁྲུལ་བ། ཀུན་སློང་བླངས་ཏེ་ཟ་བར་འདོད་པའོ། །
སྦྱོར་བ་ཟ་བར་རྩོམ་པ། མཐར་ཐུག་མགུལ་དུ་མིད་པ་རྫོགས་པའོ། །

སོ་སོར་བཤགས་པའི་སྡེ་རྣམས་བཤད་ཟིན་ཏོ། །
སྡེ་བཞི་པོ་འདི་དག་གི་ཡན་ལག་བརྩིས་པ་རྣམས་ནི་དམར་སྟོན་གྱི་ལུགས་སུ་བགྱིས་སོ།།  ༈  །།ལྔ་པ་བསླབ་པར་བྱ་བ་ཉེས་བྱས་ཀྱི་སྡེ་ལ་དགུ་སྟེ། གོས་བགོ་བའི་སྡེ། སྤྱོད་ཡུལ་དུ་འགྲོ་བའི་སྡེ། སྟན་ལ་འདུག་པའི་སྡེ། ཟས་བླང་བའི་སྡེ། ཟས་ཟ་བའི་སྡེ། ལྷུང་བཟེད་ལ་སྤྱོད་པའི་སྡེ། ཆོས་བསྟན་པའི་སྡེ། སྒྲུབ་པའི་ཚུལ་ལས་གྱུར་པའི་སྡེ། རྒྱུ་བ་དགག་པའི་སྡེའོ། །
དང་པོ་ནི། སྡོམ་ལ། ཤམ་ཐབས་ལ་ཡང་རྣམ་པ་བདུན། །
སྟོད་གཡོགས་ལ་ཡང་རྣམ་པ་གསུམ། །
ཞེས་ཏེ། ནམ་ལངས་པའི་ཚེ་ཤམ་ཐབས་ཀྱི་གཟན་ཕུད་དེ་བཞག ཤམ་ཐབས་གོན་པར་བྱའོ། །
དེ་ལ་རྣམ་པ་བདུན་ཏེ། ཤམ་ཐབས་ཟླུམ་པོར་བགོ་བར་བྱའོ། །
ཧ་ཅང་རྩིངས་པ་མ་ཡིན་པ་དང་། ཧ་ཅང་འཇོལ་བ་མ་ཡིན་པ་དང་། གྲྭ་གླང་པོ་ཆེའི་སྣ་ལྟར་ནར་བ་མ་ཡིན་པ་དང་། གོང་དུ་མ་ལྟེབ་པ་དང་། ཕུར་མ་ལྟར་འདུག་པ་མ་ཡིན་པ་དང་། སྦྲུལ་མགོའི་གདེངས་ཀ་ལྟར་ཕྱིར་བྱུང་བ་མ་ཡིན་པའི་ཚུལ་གྱིས་བགོ་བ་ལ་བསླབ་པར་བྱའོ། །
དེ་བཞིན་དུ་སྟོད་གཡོགས་ཀྱང་ཟླུམ་པོར་བགོ་བ་དང་། ཧ་ཅང་རྩིངས་པ་མ་ཡིན་པ་དང་། ཧ་ཅང་འཇོལ་བ་མ་ཡིན་པར་བགོ་བ་ལ་བསླབ་པར་བྱའོ། །
གཉིས་པ་ནི། སྡོམ་ལ། ཤིན་ཏུ་བསྡམས་ལ་སོགས་པ་ལྔ། །
མགོ་གཡོགས་ལ་སོགས་རྣམ་པ་ལྔ། །
མཆོང་ལ་སོགས་པ་རྣམ་པ་ལྔ། །
ལུས་ལ་སོགས་པ་རྣམ་པ་ལྔ། །
ཞེས་ཏེ། ཤིན་ཏུ་བསྡམས་ཤིང་ཁྱིམ་གཞན་དུ་འགྲོ་བར་བྱའོ། །
ལེགས་པར་བགོས་པ་དང་། སྒྲ་བསྐྱུངས་པ་དང་། མིག་མི་ཡེངས་པ་དང་། གཉའ་ཤིང་གང་ཙམ་དུ་ལྟ་ཞིང་འགྲོ་བར་བྱའོ། །
གཞན་ཡང་མགོ་གོས་ལ་སོགས་པ་མི་གཡོགས་པ་དང་། གོས་པུས་གོང་དུ་མི་རྫེ་བ་དང་། ཕྲག་པ་ལ་མི་གཟར་བ་དང་། ལག་པ་གཉའ་གོང་དུ་མི་བསྣོལ་བ་དང་། ལྟག་པར་མི་བསྣོལ་བའི་ཚུལ་གྱིས་འགྲོ་བར་བྱའོ། །
གཞན་ཡང་མི་མཆོངས་པ་དང་། མི་བརྒྱང་པ་དང་། ཙོག་པུས་མ་ཡིན་པ་དང་། བྲང་ས་ལ་བཙུགས་པ་མ་ཡིན་པ་དང་། དཀུར་མི་བརྟེན་པའི་ཚུལ་གྱིས་འགྲོ་བར་བྱའོ། །
གཞན་ཡང་ལུས་མི་བསྒྱུར་བ་དང་། ལག་པ་མི་གཡུག་པ་དང་། མགོ་མི་བསྒྱུར་བ་དང་། ཕན་ཚུན་ཕྲག་པ་མི་སྦྲེལ་བ་དང་། ལག་པ་མི་སྦྲེལ་བའི་ཚུལ་གྱིས་འགྲོ་བར་བྱའོ། །
གསུམ་པ་ནི། འདུག་པར་བྱ་བ་དགུ་དག་དང་། །
ཞེས་ཏེ། གང་དུ་ཕྱིན་པ་དེར་འདིར་འདུག་ཅིག་ཅེས་མ་བསྒོ་བར་སྟན་ལ་འདུག་པར་མི་བྱའོ། །
བརྟག་དཔྱད་མ་བྱས་པར་འདུག་པར་མི་བྱའོ། །
ལུས་ཐམས་ཅད་ཀྱི་ལྗིད་ཀྱིས་ཕབ་སྟེ་འདུག་པར་མི་བྱའོ། །
རྐང་པ་གཉིས་མི་སྣོལ་བ་དང་། བརླ་གཉིས་མི་སྣོལ་བ་དང་། ལོང་བུའི་སྟེང་དུ་ལོང་བུ་མི་གཞག་པ་དང་། རྐང་པ་ཁྲིའི་འོག་ཏུ་མི་དགུག་པ་དང་། རྐང་པ་གཉིས་མི་བསྒྲད་པ་དང་། འདོམས་མི་སྣང་བར་འདུག་པར་བྱའོ། །
ལག་པས་འགྲམ་པ་ལ་མི་བརྟེན་པ་དང་། སྟན་ཐབས་མི་བསྐུར་བ་གཉིས་ནི་སློབ་དཔོན་ཡོན་ཏན་འོད་ཀྱིས་རུང་མཐུན་དུ་སྦྱར་ནས་གསུངས་པའོ། །
བཞི་པ་ནི། བྱིན་ལེན་བྱ་བ་བརྒྱད་རྣམས་སོ། །
ཞེས་ཏེ། དེ་ལྟར་སྟན་ལ་འདུག་ནས་ཟས་བླངས་པའི་ཚེ་ཐམས་ཅད་དུ་ཟས་ལེགས་པར་བླང་བར་བྱའོ། །
མུ་དང་ཁད་ཆད་དུ་མ་ཡིན་པ་དང་། ཚོད་མ་དང་མཉམ་པ་མ་ཡིན་པར་བླང་བར་བྱའོ། །
མཐར་ཆགས་སུ་དང་། ལྷུང་བཟེད་ལ་ལྟ་ཞིང་དང་། བཟའ་བ་དང་བཅའ་བ་མ་བྱུང་བར་ལྷུང་བཟེད་མི་བཟེད་པ་དང་། ཡང་འདོད་པའི་ཕྱིར་འབྲས་ཆེན་གྱིས་ཚོད་མ་མི་དགབ། ཚོད་མས་འབྲས་ཆེན་མི་དགབ་པ་དང་། ཟས་ཀྱི་སྟེང་དུ་སྣོད་མི་གཟུང་བར་བླང་བར་བྱའོ། །

ལྔ་པ་ནི། སྡོམ་ལ། ཟས་ལ་ལེགས་པར་བྱ་བ་དྲུག །ཙུག་ཙུག་ལ་སོགས་རྣམ་པ་ལྔ། །
འབྲུ་ནས་ཐ་དད་བྱེད་པ་ལྔ། །
ལག་པ་ལྡག་ལ་སོགས་པ་ལྔ། །
འཕྱ་ལ་སོགས་པ་རྣམ་པ་བཞི། །
ཞེས་ཏེ། དེ་ལྟར་ཟས་བླངས་ནས་ཟ་བའི་ཚེ་ལེགས་པར་ཟས་བཟའ་བར་བྱའོ། །
ཁམ་ཧ་ཅང་ཆེ་བ་མ་ཡིན་པ་དང་། ཧ་ཅང་ཆུང་བ་མ་ཡིན་པ་དང་། ཁམ་རན་པ་དང་། ཁམ་མ་བཟས་པར་ཁ་མིག་གདངས་པ་དང་། ཁ་ཁམ་གྱིས་བཀང་སྟེ་མི་སྨྲ་བའི་ཚུལ་དུ་བཟའ་བར་བྱའོ། །
གཞན་ཡང་ཙུག་ཙུག་མི་བྱའོ། །
ཅག་ཅག་མི་བྱའོ། །
ཧུ་ཧུ་མི་བྱའོ། །
ཕུ་ཕུ་མི་བྱའོ། །
ལྕེ་ཕྱུང་སྟེ་ཟས་མི་ཟའོ། །
གཞན་ཡང་འབྲུ་རེ་རེ་ནས་བླངས་ཏེ་མི་ཟའོ། །
ཟས་ལ་འཕྱས་མི་གདགས་སོ། །
མཁུར་བ་མི་སྤོའོ། །
རྐན་མི་ཏོག་གོ །ཁམ་འཕྲོར་མི་གཅད་དོ། །
གཞན་ཡང་ལག་པ་མི་ལྡག་གོ །ལྷུང་བཟེད་སོགས་མཛུབ་མོ་དང་ལྕེས་མི་བྱོག་གོ །ཟས་ཀྱིས་སྦགས་པའི་ལག་པ་མི་སྤྲུག་གོ །ལྷུང་བཟེད་མི་སྐྱོམ་མོ། །
ཟས་ལ་མཆོད་རྟེན་འདྲ་བར་བྱས་ཏེ་མི་གཞོམ་མོ། །
གཞན་ཡང་གཞན་གྱི་ལྷུང་བཟེད་སོགས་ལ་འཕྱས་གདགས་པར་བྱ་བའི་ཕྱིར་མི་བལྟའོ། །
ལག་པ་སྦགས་པས་ཆུ་སྣོད་སོགས་གཙང་མ་ལ་མི་གཟུང་ངོ་། །
དྲུང་ན་འདུག་པའི་དགེ་སློང་ལ་ཟས་དང་འབགས་པའི་ཆུས་མི་གཏོར་རོ། །
ཁྱིམ་པ་ལ་མ་དྲིས་པར་ཁྲུས་ཆུ་གར་བབ་བབ་ཏུ་དབོ་བར་མི་བྱའོ། །
དྲུག་པ་ནི། ལྷུང་བཟེད་ལ་ཡང་རྣམ་པ་བཅུ། །
ཞེས་ཏེ། ཟས་ཟ་བའི་མཇུག་ཏུ་ལྷུང་བཟེད་ཀྱི་ནང་དུ་ཟས་ཀྱི་ལྷག་མ་བླུགས་ཏེ་མི་དོར་རོ། །
ལྷུང་བཟེད་ལན་གསུམ་བཀྲུས་པའི་ནང་དུ་ཆུ་གཙང་མ་ལ་གཙུག་ལག་གི་ཚིགས་སུ་བཅད་པ་དག་གིས་བརྗོད་པར་བྱ་སྟེ་སྦྱིན་པར་བྱའོ། །
འདི་གཉིས་སྡོམ་གྱིས་མ་བསྡུས་ལ། བསྡུས་པ་ནི་འོག་གཞི་མེད་པའི་ས་དང་། གད་ཁ་དང་། གཡང་ས་དང་། དཀན་གཟར་པོར་ལྷུང་བཟེད་མི་གཞག་གོ །གད་ཁ་སོགས་གསུམ་དུ་མི་བཀྲུའོ། །
འབབ་ཆུ་དྲག་པོའི་རྒྱུན་ལས་བཟློག་སྟེ་མི་བཀྲུའོ། །
ལམ་གྱི་གཞི་མདོར་མི་བཀྲུའོ། །
བདུན་པ་ནི། སྡོམ་ལ། འགྲེང་བར་བྱེད་པ་ལ་སོགས་ལྔ། །
མགོ་གཡོག་ལ་སོགས་རྣམ་པ་ལྔ། །
དོ་ཀེར་ཅན་ལ་སོགས་པ་ལྔ། །
གླང་ཆེན་ལ་སོགས་ཞོན་པ་ལྔ། །
ལག་ན་འཁར་བ་ལ་སོགས་དྲུག །ཅེས་ཏེ། དེ་ལྟར་ཟས་ཀྱི་བྱ་བ་རྫོགས་པའི་མཇུག་ཏུ། སྦྱིན་པ་བཤད་པ་དང་། ཡོན་བཤད་པ་བྱ་དགོས་སོ། །
དེའི་ཚུལ་ནི། ཉན་པ་པོ་འདུག་པ་ལ་འཆད་པ་པོས་འགྲེངས་ཏེ་ཆོས་མི་བཤད་དོ། །
ཉལ་བ་ལ་འདུག་སྟེ་མི་བཤད་དོ། །
གདན་མཐོན་པོ་དང་བཟང་པོ་ལ་འདུག་པ་ལ་དམའ་བ་དང་ངན་པར་འདུག་སྟེ་མི་བཤད་དོ། །
མདུན་དུ་འགྲོ་བ་ལ་ཕྱི་ནས་འགྲོ་ཞིང་མི་བཤད་དོ། །
ལམ་གྱི་དབུས་ནས་འགྲོ་བ་ལ་ཟུར་ནས་འགྲོ་ཞིང་མི་བཤད་དོ། །
གཞན་ཡང་མགོ་གཡོགས་པ་དང་གོས་བརྫེས་པ་དང་། ཕྲག་པ་ལ་གཟར་བ་དང་། ལག་པ་གཉའ་གོང་དུ་བསྣོལ་བ་དང་། ལྟག་པར་བསྣོལ་བ་ལ་ཆོས་མི་བཤད་དོ། །
གཞན་ཡང་མགོ་དོ་ཀེར་ཅན་ཏེ་ཐོར་ཅོག་ཅན་དང་། ཞྭ་གྱོན་པ་དང་། ཅོད་པན་ཅན་དང་། ཕྲེང་བ་ཅན་དང་ཐོད་དཀྲིས་པ་རྣམས་ལ་ཆོས་མི་འཆད་དོ། །
གཞན་ཡང་གླང་པོ་ཆེ་དང་། རྟ་ཞོན་པ་དང་། ཁྱོགས་དང་། བཞོན་པའི་སྟེང་ན་འདུག་པ་དང་། མཆིལ་ལྷྭམ་གོན་པ་རྣམས་ལ་ཆོས་མི་བཤད་དོ། །
གཞན་ཡང་ལག་ན་འཁར་བ་དང་། གདུགས་དང་། མཚོན་ཆ་དང་། རལ་གྲི་དང་། དགྲ་ཆ་ཐོགས་པ་དང་། གོ་གྱོན་པ་ལ་ཆོས་མི་བཤད་དོ། །
བརྒྱད་པ་སྒྲུབ་པའི་ཚུལ་ལས་གྱུར་པའི་སྡེ་དང་། དགུ་པ་རྒྱུ་བ་དགག་པའི་སྡེ་གཉིས་ནི། ན་བ་རྣམ་པ་བརྒྱད་རྣམས་སོ། །

ཞེས་ཏེ། དེ་ལྟར་ཟས་ཟོས་ཟིན་པའི་རྗེས་སུ་ཟས་ཀྱི་རྒྱུ་མཐུན་ཟག་པ་འདོར་བའི་ཚུལ་ནི། འགྲེངས་ཏེ་བཤང་གཅི་མི་བྱ། ཆུའི་ནང་དུ་མི་བྱ། བྱས་ཟིན་མི་དོར་རོ། །
དེ་བཞིན་དུ་སྣབས་དང་། སྐྱུགས་པ་དང་། རླུགས་པ་དང་། ལུད་པ་རྣམས་ཆུའི་ནང་དུ་མི་བྱ། བྱས་ཟིན་མི་དོར་རོ། །
རྩྭ་སྔོན་ཡོད་པའི་ཕྱོགས་སུ་དེ་དག་མི་བྱ། མི་དོར་རོ། །
ཕྱོགས་ཐམས་ཅད་དུ་རྩྭ་སྔོན་གྱིས་ཁྱབ་ན་ལྟུང་བ་མེད་དོ། །
དེ་དག་ནི་སྒྲུབ་པའི་ཚུལ་ལས་གྱུར་པའི་སྡེའོ། །
རྒྱུ་བ་དགག་པའི་སྡེ་ནི། གནོད་པ་བྱུང་བ་རྣམས་མ་གཏོགས་ཤིང་ལ་སོགས་པ་ལ། མི་གོང་ཙམ་མཐོར་མི་འཛེག་གོ །མདོར་ན་རབ་ཏུ་བྱུང་བ་རྣམས་ཀྱིས་འགྲོ་འཆག་ཉལ་འདུག་པའི་སྤྱོད་ལམ་ཐམས་ཅད་བག་ཡོད་པར་བྱ་ཞིང་གཞན་གྱིས་མ་དད་པའི་དམིགས་རྐྱེན་མི་བྱའོ། །
དགོངས་མོའི་དུས་སུ་ཡང་ཀློག་པ་ཐོས་བསམ་མམ། སྒྲུབ་པ་བསམ་གཏན་གང་རུང་ལ་འབད་པར་བྱའོ། །
ནམ་གྱི་སུམ་ཆ་སོང་ནས་གཙུག་ལག་ཁང་གི་ཕྱི་རོལ་དུ་རྐང་པ་བཀྲུས་ཏེ། ལུས་དང་། སེམས་དང་། གོས་མ་འཕྱར་བས་ཉལ་བར་བྱའོ། །
ལུས་མ་འཕྱར་བ་ནི་གཞོགས་གཡས་པ་ས་ལ་ཕབ་སྟེ་ལག་པ་གཡོན་པ་བརླའི་སྟེང་དུ་བཞག གཡས་པས་འགྲམ་པ་བརྟེན། པུས་མོ་སྙིང་གར་སླེབ་པར་དགུག འདོད་པའི་ཕྱོགས་སུ་མགོ་བོ་སྟན་ཏེ་ཉལ་བར་བྱའོ། །
སེམས་མ་འཕྱར་བ་ནི་མྱུར་དུ་ལངས་ཏེ་དགེ་སྦྱོར་བྱའོ་སྙམ་པ་དང་། སྣང་བ་སྐྱ་འོལ་ཡིད་ལ་བྱ་བ་དང་། འཆི་བ་མི་རྟག་པ་དང་། འཁོར་བའི་ཉེས་དམིགས་དང་། དཀོན་མཆོག་གི་ཡོན་ཏན་བསམ་པ་སོགས་དགེ་བའི་སེམས་ཀྱིས་ཉལ་བར་བྱའོ། །
གོས་མ་འཕྱར་བ་ནི། ཤམ་ཐབས་ཕུད། ཤམ་ཐབས་ཀྱི་གཟན་བགོས། སྣམ་སྦྱར་དང་བླ་གོས་རིམ་པ་མང་དུ་ལྟེབ་ནས་སྔས་སུ་བཅུག རུང་བའི་སྟན་ལ་ཉལ་བར་བྱའོ། །
དགེ་སློང་གི་ལྟུང་བ་སྡེ་ལྔ་དང་། དེ་དག་སྤོང་བའི་གཉེན་པོ་རྣམས་བཤད་ཟིན་ཏོ། །
དགེ་སློང་མའི་བསླབ་པ་ནི། མཐའ་བརྒྱད་དགེ་འདུན་ལྷག་མ་ཉི་ཤུ་དང་། །
དེ་བཞིན་སྤོང་བ་སུམ་ཅུ་རྩ་གསུམ་དང་། །
ལྟུང་བྱེད་འབའ་ཞིག་བརྒྱ་དང་བརྒྱད་ཅུ་དང་། །
སོ་སོར་བཤགས་པར་བྱ་བ་བཅུ་གཅིག་དང་། །
བསླབ་པའི་ཕྲེང་བ་ལྷག་མར་བཅས་པ་སྟེ། །
ཞི་བར་བྱེད་པ་དགེ་སློང་ཕ་དང་མཐུན། །
ཞེས་ལྟུང་བ་སུམ་བརྒྱ་དྲུག་ཅུ་རྩ་གཉིས་གསུངས་ཏེ་གཞན་དུ་ཤེས་པར་བྱའོ། །
བསླབ་པའི་མི་མཐུན་ཕྱོགས་ངོ་ཤེས་པའི་སྒོ་ནས་བསྲུང་བ་བསྟན་ཟིན་ཏོ།།  ༈  །།བཞི་པ་བསླབ་པ་ཡོངས་སུ་སྦྱོང་བའི་སྒོ་ནས་བསྲུང་བ་ལ་གསུམ་སྟེ། དུས་ཅིག་ཆར་བ་དང་འབྲེལ་བ་གསོ་སྦྱོང་། དགག་དབྱེའི་རྒྱུ་དབྱར་གནས། དུས་རེས་འགའ་བ་དང་འབྲེལ་པ་དགག་དབྱེའི་སྒོ་ནས་བསྲུང་བའོ། །
དང་པོ་ནི། བསླབ་པ་གསུམ་གསོ་ཞིང་མི་མཐུན་ཕྱོགས་སྦྱོང་བར་བྱེད་པས་ན་གསོ་སྦྱོང་སྟེ། ཀརྨ་ཤ་ཏམ་ལས། གསོ་སྦྱོང་ཞེས་བྱ་བ་ནི། བསླབ་པ་གསུམ་པོ་དག་གསོ་ཞིང་སྦྱོང་བར་བྱེད་པ་སྟེ་ཞེས་གསུངས་པས་དབྱེ་ན་བསླབ་པ་གཞན་གཉིས་གསོ་ཞིང་སྦྱོང་བར་བྱེད་པ་ཞི་གནས་ཀྱི་གསོ་སྦྱོང་དང་། ཚུལ་ཁྲིམས་ཀྱི་བསླབ་པ་གསོ་ཞིང་སྦྱོང་བར་བྱེད་པ་མཐུན་པའི་གསོ་སྦྱོང་གཉིས་ལས། དང་པོ་ནི། སྤོང་ཁང་མཚན་ཉིད་དང་ལྡན་པ། ཞལ་ཏ་བ་དང་བཅས་པར་དགེ་སློང་བསམ་གཏན་པས་འདུག་སྟེ། ཞི་གནས་ལྷག་མཐོང་ཟུང་སྦྲེལ་གྱི་སེམས་དང་སེམས་ལས་བྱུང་བའི་ཏིང་ངེ་འཛིན་བསྒོམས་པས་ལྟུང་བའི་རྒྱུ་ཉོན་མོངས་པ་དང་རྣམ་པར་རྟོག་པ་སྤངས་པ་ལས་རྒྱུད་ལ་ལྟུང་བས་མི་གོས་ཤིང་ཚུལ་ཁྲིམས་རྣམ་པར་དག་པར་འགྱུར། དེ་ལ་བརྟེན་ནས་སེམས་དང་ཤེས་རབ་ཀྱི་བསླབ་པ་གོང་ནས་གོང་དུ་འཕེལ་བར་བྱེད་པའི་ཐབས་ཤིག་ཡིན་ཏེ། གཞན་དུ་སྟོན་ཏོ། །

གཉིས་པ་མཐུན་པའི་གསོ་སྦྱོང་ལ་སྤྱིར་བསྟན་པ་དང་། སྐབས་སུ་བབ་པ་བྱེ་བྲག་ཏུ་བཤད་པ་གཉིས་ལས། དང་པོ་ནི། ཀརྨ་ཤ་ཏམ་ལས། མཐུན་པའི་གསོ་སྦྱོང་ནི་རྣམ་པ་ལྔ་སྟེ། བཅུ་བཞི་པ་དང་། བཅོ་ལྔ་པ་དང་། བཀྲ་ཤིས་ཀྱི་གསོ་སྦྱོང་དང་། གནོད་པ་དབྱུང་བའི་གསོ་སྦྱོང་དང་། བསྡུམ་པའི་གསོ་སྦྱོང་ངོ་ཞེས་སོ། །
དེ་ལ་བཅུ་བཞི་པ་དང་། བཅོ་ལྔ་པ་གཉིས་འོག་ཏུ་བསྟན་ལ། བཀྲ་ཤིས་ཀྱི་གསོ་སྦྱོང་ནི། ཧུ་ལུ་ཧུ་ལུ་ཡི་རང་དང་། །
ཀུན་སྤྱོད་སྣོད་དང་ལན་ཚྭ་དང་། །
ལམ་དང་སོར་གཉིས་དཀྲུགས་དང་གདིང་། །
གསེར་གྱི་རུང་བ་བྱས་པ་ནི། །
འདི་དག་རུང་མིན་གཞི་བཅུ་ཡིན། །
ཞེས་རུང་བ་མ་ཡིན་པའི་གཞི་བཅུ་ལྟ་བུ་སེལ་བ་དང་། རབ་གནས་སོགས་བཀྲ་ཤིས་པའི་དུས་དང་། གནོད་པ་དབྱུང་བའི་གསོ་སྦྱོང་ནི། ནད་ཡམས་སོགས་ཞི་བའི་ཆེད་དང་། བསྡུམ་པའི་གསོ་སྦྱོང་ནི་དགེ་འདུན་བྱེ་ན་བསྡུམ་པ་སོགས་ཀྱི་ཚེ་བྱ་ཞིང་། ལས་བྱེད་པའི་ཚེ་ནའང་འདིའང་དགེ་འདུན་གྱི་བཀྲ་ཤིས་པའི་གསོ་སྦྱོང་ལགས་ལ་ཞེས་བརྗོད་དོ། །
གཉིས་པ་ནི་བཅུ་བཞི་པ་དང་། བཅོ་ལྔ་པ་ཡིན་པས་འདི་ལ་དྲུག་སྟེ། གནས་གང་དུ། དགེ་འདུན་གང་དག་གིས། དུས་ནམ་གྱི་ཚེ། ཆོ་ག་ཇི་ལྟ་བུས། དགོས་པ་གང་གི་ཕྱིར་གསོ་སྦྱོང་བྱ་བ་དང་། གསོ་སྦྱོང་གི་དམིགས་བསལ་ལོ། །
དང་པོ་ནི། མཚམས་གང་དུ་དགེ་འདུན་གསོ་སྦྱོང་སྔོན་དུ་བྱེད་པར་གསོལ་བ་དང་གཉིས་ཀྱི་ལས་ཀྱིས་བློ་མཐུན་པར་བྱས་པ་དེར་གསོ་སྦྱོང་བྱེད། གསོལ་གཉིས་ཀྱི་ལས་ནི་འོག་ནས་སྟོན། གཉིས་པ་དགེ་འདུན་ནི་མཚམས་ནང་ན་ཡོད་པ་ཇི་སྙེད་འདུས་སམ་འདུན་པས་འདུ་དགོས་ལ། བཞི་ཡན་ཆད་ཚང་བའི་མཚན་ཉིད་གསུམ་དང་ལྡན་པས་སོ། །
གསུམ་པ་དུས་ནམ་གྱི་ཚེ་བྱ་བ་ནི་འདིར་དུས་ཚིགས་ཀྱི་རྣམ་གཞག་ཤེས་དགོས་པས། རྒྱས་པར་ནི་གཞན་དུ་འཆད་ལ་སྐབས་སུ་མཁོ་བ་ནི་སྨིན་དྲུག་གི་ཉ་བའི་ཕྱི་དེ་ཉིན་བར་མར་ངོའི་ཚེས་གཅིག་ནས་བཟུང་སྟེ་མགོའི་ཉ་བའི་ཟླ་བ་ནི་དུས་ཚིགས་རྣམས་ཀྱི་ཟླ་བའི་དང་པོ་ཡིན་ལ། དེ་ནས་རྒྱལ་དང་། མཆུ་དང་། དབོ་དང་། ནག་པ་དང་། ས་ག་དང་། སྣྲོན་དང་། གྲོ་ཞུན་དང་། ཆུ་སྟོད་དང་། ཁྲུམས་སྨད་དང་། ཐ་སྐར་དང་། སྨིན་དྲུག་ཟླ་བ་སྟེ་བཅུ་གཉིས་ལ་གཉིས་ཚན་དྲུག་ཏུ་བྱས་པའི་ཟླ་བ་ཕྱེད་དང་གཉིས་འདས་ནས་ཕྱེད་ལུས་པ་དྲུག་ལ་གསོ་སྦྱོང་བཅུ་བཞི་པ་འབྱུང་ལ། ཉ་ཤི་གཞན་བཅོ་བརྒྱད་ལ་བཅོ་ལྔ་པ་འབྱུང་སྟེ། དཔེར་མཚོན་ན་སྔར་གྱི་མགོའི་ཟླ་བ་རྫོགས་ནས་རྒྱལ་གྱི་ཟླ་བའི་ཕྱེད་ལུས་པའི་མར་ངོ་ལ་བཅུ་བཞི་པ་འབྱུང་བ་ལྟ་བུའོ། །
བཞི་པ་ཆོ་ག་གང་གིས་གསོ་སྦྱོང་བྱེད་པ་ལ་སྦྱོར་བ། དངོས་གཞི། མཇུག་གསུམ་ལས། དང་པོ་ནི། རང་དང་། གཞན་དང་། གཉིས་ཀའི་ལྟུང་བ་ཕྱིར་བཅོས་པ་གསུམ་སྔོན་དུ་བཏང་ནས་གཙུག་ལག་ཁང་ཆག་ཆག་དང་། ཕྱག་དར་དང་། ལྕི་བ་གསར་པའི་བྱུག་པ་སོགས་ཀྱིས་གཙང་བར་བྱས་ནས། སྐུ་གསུང་ཐུགས་ཀྱི་རྟེན་ཚང་ཞིང་མཆོད་པ་ཅི་འབྱོར་པ་ཡང་བཤམས་ནས། དགེ་བསྐོས་པས་གནས་མལ་ཤོམ་པ་དང་། གྷཎྜི་བརྡུང་བར་བྱས་ནས་དྲིས་པའི་ཚིག་གིས་དགེ་སློང་རྣམས་ལ་བསྒོས་ཏེ། མཚམས་ནང་དེར་གནས་པའི་དགེ་འདུན་ཚོགས་པར་བྱ་ཞིང་། ནད་པ་སོགས་འདུ་བར་མི་ནུས་པ་རྣམས་ལས་འདུན་པ་དང་ཡོངས་དག་བླང་བར་བྱའོ། །
བླ་མ་དག་སྐབས་འདིར་ཐོག་མར་སྟོན་པ་སངས་རྒྱས་ལ་སྤྱི་ཕྱག་དང་། དེ་ནས་དགེ་འདུན་རྣམས་ཟིངས་ཕྱག་བྱས་ནས་ཕན་ཚུན་ཙོག་པུར་འདུག་སྟེ། སྤྱི་བཤགས་ཚར་གསུམ་གྱི་རྗེས་སུ། ཐོག་མར་དགེ་སློང་གཅིག་གིས་གནས་བརྟན་ལ་མཐོང་སྡོམ་དྲིས་ནས་དེ་ནས་གནས་བརྟན་གྱིས་ཀུན་ལ་མཐོང་སྡོམ་དྲི་བའི་ཕྱག་ལེན་མཛད་པ་ནི་འདུལ་བར་ལས་གྲལ་དུ་མ་འདུས་པའི་གོང་དུ་རང་གཞན་གྱི་ལྟུང་བ་ཕྱིར་བཅོས་གྲུབ་པའི་དབང་དུ་བྱས་ནས་འདི་མ་བཤད་ཀྱང་དེ་མ་གྲུབ་ན་འདི་ཙམ་ལ་ཡང་ངེས་པར་བརྟེན་དགོས་པ་འདྲའོ། །

དེ་ནས་གནས་བརྟན་གྱིས་བཅོམ་ལྡན་འདས་ཀྱིས་གསོ་སྦྱོང་བྱའོ། །
ཟླ་བ་ཕྱེད་ཕྱེད་ཀྱི་ཚེས་བཅོ་ལྔ་ལའོ་ཞེས་གསུངས་པ་ལྟར་ཕྱག་ལེན་དུ་བགྱིད་པ་ལ། སྦྱོར་དངོས་རྗེས་གསུམ་ལས། སྦྱོར་བ་ལ་རང་གཞན་གྱི་ལྟུང་བ་ཕྱིར་བཅོས་པ། གྷཎྜི་བརྡུང་བ། དགེ་འདུན་བསྡུ་བ། དྲིས་པའི་ཚིག་གིས་ལན་གདབ་པ། སྟན་ཐབས་མི་ཉམས་པར་བྱ་བ་རྣམས་སྔོན་དུ་སོང་ནས། མདོ་རྩ་བར། ཚེས་བརྒྱད་དང་། བཅུ་བཞི་དང་། བཅོ་ལྔའི་ནུབ་མོ་ཆོས་ཉན་པ་སྦྱིན་པར་བྱ་ཞེས་བཤད་པས། བཤད་ཉན་མ་བྱས་པའི་ཉེས་པ་སྤོང་བའི་ཆེད་དུ་མདོ་ཐུང་གཅིག་འདོན་པར་བགྱི་བས་གསན་འཚལ་ཞེས་བརྗོད་ལ། འདུལ་བ་རྒྱལ་པོ་རྗེ་ཡི་རིགས་སུ་འཁྲུངས། །
སློབ་མ་འདུལ་མཛད་ཉེས་པ་རབ་ཐུལ་བ། །
སངས་རྒྱས་འདུལ་བའི་གཙོ་ལ་ཕྱག་འཚལ་ཏེ། །
འདུལ་བའི་བསྔགས་པ་ཅུང་ཟད་བརྗོད་པར་བྱ། །
ལྷ་དང་ཀླུ་དང་ལྷ་མིན་མི་འམ་ཅི་ཡི་དབང་པོ་དང་། །
བརྒྱ་བྱིན་ལ་སོགས་ཆོས་ཀྱི་མཆོག་ལ་བྱ་བ་བྱས་པ་རྣམས། །
སངས་རྒྱས་གསུངས་པ་རབ་ཏུ་ཞི་ཞིང་བདེ་བའི་རྒྱུར་གྱུར་པ། །
འདི་དག་བཤད་ཀྱིས་དམ་པའི་ཆོས་ཉན་ཕྱིར་ནི་འདིར་གཤེགས་ཤིག །གང་ཞིག་གསེར་མཆོག་རི་རབ་ལ་གནས་ལྷ་དང་མནྡཱ་རར་བཅས་གནོད་སྦྱིན་གང་ཡིན་དང་། །
གདེངས་ཀའི་ནོར་བུའི་འོད་ཀྱིས་མུན་པ་སེལ་མཛད་ས་འོག་གནས་པའི་ཀླུ་རྣམས་གང་ཡིན་དང་། །
གངས་ཅན་རི་ནི་དཔལ་གྱིས་རོལ་ཞིང་རབ་ཏུ་ཡིད་དགའ་རིག་པ་འཛིན་པ་གང་ཡིན་པ། །
དེ་དག་ཐམས་ཅད་ཐར་པ་དམ་པའི་སྒོར་གྱུར་ཐུབ་པའི་གསུང་ཉན་ཕྱིར་ནི་འདིར་གཤེགས་ཤིག །དེ་བས་རྒྱ་ཆེན་ཡོན་ཏན་རིན་ཆེན་གཏེར་གྱུར་པ། །
དོན་གཞན་བྱེད་པ་འདི་ལ་དད་ཅིང་གུས་པར་གྱིས། །
འདི་བས་ལྷག་པའི་མཉན་བྱ་གཞན་དག་ཡོད་མིན་པས། །
དབང་པོའི་རྟ་ནི་ལེགས་པར་ཐུལ་ལ་ཐུབ་པའི་གསུང་ཉན་གྱིས། །
སྟོན་པའི་ཞལ་ནས་བྱུང་བའི་སྐྱེ་བོའི་མིག་ནི་བཀྲ་ཤིས་ཀྱི། །
འབྱུང་གནས་སེམས་ལ་ཞོག་ཅིག་གང་ཕྱིར་འདི་ནི་ལུས་ཅན་ཀུན་གྱི་རྣ་བའི་བདུད་རྩི་དང་། །
ཉོན་མོངས་པ་ཡི་ནད་ཀུན་སེལ་བར་མཛད་པ་ཡིན་པར་འདི་དོན་ཡང་དག་བསམ་པར་གྱིས། །
འཇིག་རྟེན་སངས་རྒྱས་འབྱུང་བ་བརྒྱ་ལམ་ན། །
མི་ཡི་ལུས་ནི་ཚོགས་ཀྱིས་རྙེད་པ་ཡིན། །
ཀྱེ་མ་དད་པ་དང་ནི་ཆོས་ཉན་པ། །
འདི་འདྲ་བསྐལ་པ་བརྒྱར་ཡང་རྙེད་པར་དཀའ། །
མཁས་པ་རྟག་ཏུ་དགོས་པ་བག་ཡོད་ཅིང་། །
བསོད་ནམས་ཡིད་ལ་བྱ་བ་དེ་བརྩོན་བྱ། །
རྒྱུ་འདི་རྣམས་ཀྱིས་སངས་རྒྱས་ཀྱི་ནི་གསུང་ངག་མཉན་པར་བྱ་བའི་རིགས། །
སྟོབས་བཅུ་ཏིང་འཛིན་སོགས་དང་། མི་མཆོག་འདུལ་བ་སོགས་དང་། ཉི་མའི་འོད་ཟེར་སོགས་དང་། ཁམས་གསུམ་པ་ཡི་སོགས་དང་། གང་གིས་འཆིང་རྣམས་སོགས་དང་། ཡོན་ཏན་རིན་ཆེན་སོགས་ཀྱིས་སྟོན་པ་ལ་ཕྱག་བྱས་ནས།།  ༈  །།འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་མཉན་དུ་ཡོད་པ་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་དགེ་སློང་བརྒྱ་ཕྲག་ཕྱེད་དང་བཅུ་གསུམ་གྱི་དགེ་སློང་གི་དགེ་འདུན་ཆེན་པོ་དང་ཐབས་གཅིག་ཏུ་བཞུགས་ཏེ། དེའི་ཚེ་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་ཤེས་པ་ནི་འགྲིབ། སྲོག་ནི་ཆད། ཚེའི་འདུ་བྱེད་ནི་ངེས་པར་འཇོམས་པར་འགྱུར་ན། ཅིའི་ཕྱིར་བརྩོན་འགྲུས་དང་བརྟུལ་བ་བརྟན་པོས་སྒྲུབ་པར་མི་བྱེད། མིའི་ལུས་ནི་ཤིན་ཏུ་རྙེད་པར་དཀའ་ན་དེ་ཐོབ་ནས་རྙེད་པའི་རྒྱལ་བའི་བསྟན་པ་ལ་རབ་ཏུ་བྱུང་བ་ཡང་རྙེད་ནས་ཐར་པའི་དོན་དང་མི་མཐུན་པ་དག་གིས་བསླུས་ཏེ་སྡུག་བསྔལ་བར་གྱུར་ཏ་རེ། སྲོག་དང་བྲལ་ཞིང་ཤི་བ་ནི་སླའི་ཚུལ་ཁྲིམས་ཉམས་ཤིང་ཞིག་པ་ནི་དེ་ལྟར་མ་ཡིན་ནོ། །

དེ་ཅིའི་ཕྱིར་ཞེ་ན། སྲོག་དང་བྲལ་བ་ནི་ཚེ་འདི་ཉིད་ཀྱི་སྐྱེ་བ་ཟད་པར་གྱུར་གྱི། ཚུལ་ཁྲིམས་ཉམས་ཤིང་ཞིག་པས་ནི་སྐྱེ་བ་འབུམ་ཕྲག་བརྒྱའི་བར་དུ་རིགས་དང་བྲལ་ཞིང་བདེ་བ་སྤངས་ཏེ། རྣམ་པར་ལྟུང་བ་ཆེན་པོ་ཉམས་སུ་མྱོང་བར་འགྱུར་རོ། །
དེ་ཕྱིར་སྟོན་པས་ཚུལ་ཁྲིམས་རབ་བསྔགས་བཤད། །
ཚུལ་ཁྲིམས་བསྲུངས་པས་སངས་རྒྱས་འབྱུང་བ་དང་ཕྲད། །
ཚུལ་ཁྲིམས་ལྡན་པ་རྒྱན་རྣམས་ཀུན་གྱི་མཆོག །ཚུལ་ཁྲིམས་ལྡན་པ་དྲི་དང་བྱུག་པ་ཡིན། །
ཚུལ་ཁྲིམས་ལྡན་པ་དགའ་བ་ཀུན་གྱི་གནས། །
ཚུལ་ཁྲིམས་གདུང་བ་སེལ་བ་བསིལ་བའི་ཆུ། །
ཚུལ་ཁྲིམས་ལྡན་པ་འཇིག་རྟེན་ཀུན་གྱིས་བསྟོད། །
ཚུལ་ཁྲིམས་དག་གིས་འགྲོ་བ་དམ་པ་མནོས། །
ཇི་ལྟར་སྦྲུལ་གདུག་ཀླུ་ཆེན་ནག་པོ་ཡང་། །
ཚུལ་ཁྲིམས་ཅན་ལ་གནོད་མེད་གཞན་ཅི་སྨོས། །
ཚུལ་ཁྲིམས་ལྡན་པའི་དགེ་སློང་འོད་དང་ལྡན། །
ཚུལ་ཁྲིམས་ལྡན་པ་གྲགས་འགྱུར་བདེ་བ་ཐོབ། །
ཚུལ་ཁྲིམས་དག་གིས་མཐོ་རིས་སྐྱེ་བའི་རྒྱུ། །
ཚུལ་ཁྲིམས་ལྡན་པས་མྱ་ངན་འདས་ཐོབ་འགྱུར། །
ཇི་ལྟར་མིག་མེད་གཟུགས་མཐོང་མི་རུང་ལྟར། །
དེ་བཞིན་ཚུལ་ཁྲིམས་མེད་ན་ཆོས་མི་མཐོང་། །
ཇི་ལྟར་རྐང་མེད་ལམ་འཇུག་ག་ལ་ནུས། །
དེ་བཞིན་ཚུལ་ཁྲིམས་མེད་ན་ཐར་མི་འགྱུར། །
ཇི་ལྟར་བུམ་པ་བཟང་པོ་རིན་ཆེན་སྣོད། །
དེ་བཞིན་ཚུལ་ཁྲིམས་ཆོས་ཀུན་སྐྱེ་བའི་གཞི། །
ཇི་ལྟར་བུམ་ཆག་རིན་ཆེན་སྣོད་མི་རུང་། །
དེ་བཞིན་ཚུལ་ཁྲིམས་རལ་པས་ཆོས་ཀུན་གཏུགས། །
དང་པོ་ཚུལ་ཁྲིམས་མེད་པར་གྱུར་པ་དེ། །
ཕྱིས་ནས་མྱ་ངན་འདས་པ་ཐོབ་སྙམ་མམ། །
སྣ་མེད་སྣ་རྡུམ་ལ་སོགས་གང་ཡིན་པ། །
དེ་ལ་མེ་ལོང་དག་ནི་དགོས་མི་འགྱུར། །
རྣ་བས་མ་ཐོས་མིག་སྔར་མ་མཐོང་ཡང་། །
བསྟན་བསྲུང་མི་དེ་མཐོ་རིས་འགྲོ་བར་འགྱུར། །
ཐོས་མང་ཐོས་ལྡན་ཐོས་བསྲུང་མཐོ་རིས་ཉིད། །
བུད་མེད་བསྟེན་དུ་ག་ལ་རུང་། །
རྒྱལ་པོའི་ཕོ་བྲང་ག་ལ་དགའ། །
ལྦུ་བ་སྙིང་པོ་ག་ལ་ཡོད། །
ལོངས་སྤྱོད་རྟག་པ་ག་ལ་ཡིན། །
བུད་མེད་དག་ལ་རུང་བ་མེད། །
རྒྱལ་སྲིད་དག་ལ་དགའ་བ་མེད། །
ལྦུ་བ་དག་ལ་སྙིང་པོ་མེད། །
ལོངས་སྤྱོད་དག་ལ་རྟག་པ་མེད། །
ལོངས་སྤྱོད་དག་ནི་འབབ་ཆུ་བཞིན། །
གྲུ་དེ་ཅི་འདྲ་ཁྱིམ་དེ་འདྲ། །
མེ་ཏོག་ཅི་འདྲ་གཟུགས་དེ་བཞིན། །
སྲོག་ནི་ཆུ་བུར་འདྲ་བ་ཡིན། །
བཅོ་མ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས་ཉེ་བ་འཁོར་ལ་སོགས་པའི་དགེ་སློང་དེ་དག་ཡི་རངས་ཏེ་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །
ཞེས་ཚུལ་ཁྲིམས་ཀྱི་ཆེ་བའི་ཡོན་ཏན་ལན་གཅིག་བརྗོད་པར་བྱ། དེའི་འོག་ཏུ་ཐམས་ཅད་ཀྱིས། བསོད་ནམས་འདི་ཡིས་ཐམས་ཅད་གཟིགས་པ་ཉིད། །
ཐོབ་ནས་ཉེས་པའི་དགྲ་རྣམས་ཕམ་བྱས་ནས། །
སྐྱེ་རྒ་ན་འཆིའི་རྦ་ཀློང་འཁྲུགས་པ་ཡི། །
སྲིད་པའི་མཚོ་ལས་འགྲོ་བ་འདོན་པར་ཤོག །ཅེས་བསྔོ་བ་རྣམ་པར་དག་པས་རྒྱས་གདབ་པར་བྱའོ། །
དགེ་ཚུལ་གྱི་གསོ་སྦྱོང་བྱེད་པ་མདོ་རྩ་བ་ནས་མ་བསྟན་ཀྱང་སློབ་དཔོན་ཤཱཀྱ་འོད་ཀྱིས་དགག་དབྱེ་གསུངས་ཕྱིར་འདིར་ནི་གསོ་སྦྱོང་ཡོད་ཅེས་གསུངས་པ་དང་། མདོ་རྩ་བ་ནས་སྡེ་པ་ལྔ་ཆར་གྱིས་དབྱར་གནས་པར་ཁས་བླང་བར་བྱའོ། །
དེའི་འོག་ཏུ་དགེ་ཚུལ་རྣམས་ལ་དགག་དབྱེ་བྱའོ། །
ཞེས་གསུངས་པ་དང་བསླབ་པ་ཡོངས་སུ་སྦྱང་བའི་གཞི་གསུམ་པོས་རྒྱུད་དག་པར་བྱེད་པར་མཚུངས་པས། དགེ་ཚུལ་གྱིས་ཀྱང་གསོ་སྦྱོང་བྱེད་དགོས་པས། དེའི་འོག་ཏུ་གནས་བརྟན་གྱིས་དགེ་ཚུལ་རྣམས་གསོ་སྦྱོང་བཅུ་བཞི་པའམ་བཅོ་ལྔ་པ་མཛོད་ཅིག་ཅེས་སྐབས་དང་སྦྱར་ལ་བརྗོད། དགེ་ཚུལ་རྣམས་ཀྱིས་ཀྱང་མདོ་འདོན་པ་པོ་མཁན་པོ་སློབ་དཔོན་གནས་བརྟན་ལ་སོགས་གང་ཡིན་སྐབས་དང་སྦྱར་ནས་དགོངས་སུ་གསོལ། དེང་དགེ་འདུན་གྱི་གསོ་སྦྱོང་བཅུ་བཞི་པའམ་བཅོ་ལྔ་པ་ལགས་ལ་བདག་དགེ་ཚུལ་མིང་འདི་ཞེས་བགྱི་བའི་ཡང་གསོ་སྦྱོང་བཅུ་བཞི་པའམ་བཅོ་ལྔ་པ་ལགས་ཏེ། བདག་དགེ་ཚུལ་མིང་འདི་ཞེས་བགྱི་བའི་བར་ཆད་ཀྱི་ཆོས་རྣམས་ཡོངས་སུ་དག་གོ་ཞེས་བདག་མཆིའོ། །

བདག་ཡོངས་སུ་དག་པར་མཁན་པོས་གཟུང་དུ་གསོལ། ཞེས་པ་ལྟ་བུ་ལན་གསུམ་བརྗོད་པའི་རྗེས་ལ། ཡུལ་གྱིས་ཐབས་ཡིན་ནོ། །
དགེ་ཚུལ་གྱིས་ལེགས་སོ་ཞེས་བརྗོད། དགེ་ཚུལ་རྣམས་ཕྱག་བྱས་ཏེ་སོང་བའི་འོག་ཏུ་དགེ་སློང་རྣམས་སོ་སོའི་རྒྱུད་ལ་ཡོད་པའི་ལྟུང་བ་སོ་སོའི་མིང་རིགས་ཀྱི་སྒོ་ནས་ཕྱིར་བཅོས་ལེགས་པར་གྲུབ་ན་སྡེ་ལྔའི་བཤགས་པ་དང་ལྟུང་བ་སྤྱིའི་བྱིན་རླབས་མི་དགོས་མོད་ཀྱི་འོན་ཀྱང་ལག་ལེན་དོག་མཐའ་ལ་བརྟེན་པ་སངས་རྒྱས་པའི་ཕྱག་བཞེས་ལགས་པས་དགེ་སློང་རྣམས་ཀྱིས་སྡེ་ལྔའི་བཤགས་པ་ལན་གསུམ་མཐོང་སྡོམ་དང་བཅས་པ་བྱ་ཞིང་དགེ་འདུན་རྣམས་ལྟུང་བ་སྤྱིའི་བྱིན་རླབས་ལ་ཐུགས་གཏད་པར་ཞུ་བྱས་ནས། གནས་བརྟན་གྱིས་དགེ་འདུན་བཙུན་པ་རྣམས་དགོངས་སུ་གསོལ། དེང་དགེ་འདུན་གྱི་གསོ་སྦྱོང་བཅོ་ལྔ་པ་ལགས་ལ། བདག་ཅག་དགེ་སློང་ཐམས་ཅད་ནི་ལྟུང་བ་དག་དང་བཅས་པར་གྱུར་ན་གང་གི་མདུན་དུ་བདག་ཅག་གི་ལྟུང་བ་དེ་ཆོས་བཞིན་དུ་སླར་བགྱི་བ་བདག་ཅག་ལས་དགེ་སློང་གནས་གཞན་དུ་མཆིས་ཏེ་དགེ་སློང་གི་མདུན་དུ་ལྟུང་བ་དེ་དག་ཆོས་བཞིན་དུ་སླར་བགྱིད་པའི་དགེ་སློང་སུ་ཡང་སྤྲོ་བ་མ་མཆིས་ན་གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང་། དེང་དགེ་འདུན་གྱིས་ལྟུང་བ་དེ་དག་བྱིན་གྱིས་རླབས་ཏེ་གསོ་སྦྱོང་མཛད་ལ། སླད་ཀྱི་དགེ་སློང་གི་མདུན་དུ་ལྟུང་བ་དེ་དག་ཆོས་བཞིན་དུ་སླར་བགྱིའོ། །
འདི་ནི་གསོལ་བའོ་ཞེས་ལན་གཅིག་བརྗོད། དེའི་འོག་ཏུ་སྔར་བློ་མཐུན་མེད་དམ་ཡོད་ཀྱང་ཞིག་ན་གནས་ཀྱི་བློ་མཐུན་གཅིག་ཀྱང་བགྱི་བྱས་ནས་དགེ་འདུན་བཙུན་པ་རྣམས་དགོངས་སུ་གསོལ། གནས་ཐམས་ཅད་བགྱིས་པའམ་ལགས་པ། ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་འདི་དགེ་འདུན་གྱི་གསོ་སྦྱོང་གི་གནས་སུ་བློ་མཐུན་པར་བགྱིད་ན་གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན། དགེ་འདུན་གྱིས་གནང་བར་མཛོད་ཅིག་དང་དགེ་འདུན་གྱིས་གནས་ཐམས་ཅད་བགྱིས་པའམ་ལགས་པ་ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་འདི་དགེ་འདུན་གྱི་གསོ་སྦྱོང་གི་གནས་སུ་བློ་མཐུན་པར་བགྱིའོ། །
འདི་ནི་གསོལ་བའོ། །
ལས་བྱ་བ་ནི། གསོལ་བའི་ལས་ཐལ་ནས་བརྗོད་པའི་ལས་ལ་ཐུགས་གཏད་པར་ཞུ་འཚལ་བྱས་ལ། དགེ་འདུན་བཙུན་པ་རྣམས་དགོངས་སུ་གསོལ། གནས་ཐམས་ཅད་བགྱིས་པའམ་ལགས་པ། ནང་མཚམས་དང་ཕྱིར་རོལ་ཉེ་འཁོར་འདོམས་གང་དང་བཅས་པ་འདི་དགེ་འདུན་གྱིས་གསོ་སྦྱོང་གི་གནས་སུ་བློ་མཐུན་པར་བཞེད་དེ། དེའི་སླད་དུ་དགེ་འདུན་གྱིས་གནས་ཐམས་ཅད་བགྱིས་པའམ་ལགས་པ། ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་འདི་དགེ་འདུན་གྱི་གསོ་སྦྱོང་གི་གནས་སུ་བློ་མཐུན་པར་མཛད་ན། ཚེ་དང་ལྡན་པ་གང་དག་གནས་ཐམས་ཅད་བགྱིས་པའམ་ལགས་པ། ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་འདི་དགེ་འདུན་གྱི་གསོ་སྦྱོང་གི་གནས་སུ་བློ་མཐུན་པར་མཛད་པར་བཟོད་པ་དེ་དག་ནི་ཅང་མ་གསུངས་ཤིག གང་དག་མི་བཟོད་པ་དེ་དག་ནི་གསུངས་ཤིག དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་གནས་ཐམས་ཅད་བགྱིས་པའམ་ལགས་པ། ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་འདི་དགེ་འདུན་གྱི་གསོ་སྦྱོང་གི་གནས་སུ་བློ་མཐུན་པར་མཛད་ལགས་ཏེ་འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ་ཞེས་བརྗོད་པར་བྱའོ། །
གསོ་སྦྱོང་གི་གནས་སུ་བློ་མཐུན་བྱས་ལ་མ་ཞིག་པ་དེར་ལས་གཞན་བྱེད་ན་བློ་མཐུན་བསྐྱར་མ་ནི་བྱེད་མི་དགོས་ཏེ། མདོ་རྩར་ལས་གཞན་གྱི་གནས་ཀྱང་དེ་ཡིན་ནོ་ཞེས་བཤད་པས་སོ། །

དེའི་འོག་ཏུ་དགེ་སློང་གཞོན་པ་གཅིག་གིས་མདོ་འདོན་པ་ལ་མེ་ཏོག་དབུལ་ཞིང་ཕྱག་བྱས་ལ་གནས་བརྟན་ཐུགས་བརྩེ་བ་ཅན་ཐུགས་བརྩེ་བས་ཉེ་བར་དགོངས་ལ་བདག་ཅག་དགེ་འདུན་འདིར་འདུས་པ་རྣམས་ལ་སོ་སོར་ཐར་པའི་མདོ་བཀས་གནང་བ་ཞུ་ཞེས་ལན་གསུམ་གསོལ་བ་གདབ་བོ། །
དེ་དག་ནི་སྦྱོར་བའི་ཆོ་གའོ། །
གཉིས་པ་དངོས་གཞི་ཆོ་ག་ནི། མདོ་འདོན་པ་པོས་རང་ལ་དགེ་སློང་གི་འདུ་ཤེས། སོ་སོར་ཐར་པ་ལ་སྟོན་པ་སངས་རྒྱས་ཀྱི་འདུ་ཤེས། སངས་རྒྱས་ཀྱི་བསྟན་པ་ཡུན་རིང་དུ་གནས་པའི་འདུ་ཤེས་གསུམ་བཞག་ནས་གསན་འཚལ་ཞེས་བརྗོད་ལ། སོ་སོར་ཐར་པའི་མདོ། ཐམས་ཅད་མཁྱེན་པ་ལ་ཕྱག་འཚལ་ལོ། །
སྙན་པའི་བ་དན་འཇིག་རྟེན་གསུམ་དུ་གྲགས། །
ཞེས་པ་ནས། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ་ཞེས་པའི་བར་གླེང་གཞི་དང་། གསོལ་བ་དང་རྣམ་གཞག་འཛིན་དུ་གཞུག་པ་རྣམས་ནི་ངེས་པར་འདོན་དགོས་ལ་དེའི་སྟེང་དུ་ཕམ་པའི་སྡེ་དང་། ལྷག་མའི་སྡེ་དང་། མ་ངེས་པའི་སྡེ་ཅི་ཙམ་འདོན་ནུས་པ་བཏོན་ནས་ལྷག་མ་ཐོས་པ་བསྒྲགས་པས་ཀྱང་རུང་ངོ་། །
ལྟུང་བྱེད་ལ་རེག་ན་རིལ་གྱིས་འདོད་པར་བྱའོ། །
དེ་ལ་དང་པོའི་རྗེས་སུ་ཐོས་པ་བསྒྲགས་ན་སླད་མ་ཕམ་པ་འདོན་པ་དང་། ལྷག་མ་འདོན་པ་དང་། མ་ངེས་པ་འདོན་པ་དང་། རིལ་གྱིས་འདོན་པ་རྣམས་ནི་སྔར་གསན་པའམ་སླད་ཀྱིས་གསན་པར་འགྱུར་བ་ལ་ལྟོས་པ་ལགས་སོ་ཞེས་ལན་གཅིག་བརྗོད་པར་བྱའོ། །
སྔར་སོ་ཀ་རྣམས་ཀྱི་འདས་པ་དང་ལྷག་མ་ཅི་ཙམ་པ་དེ་ཙམ་མོ་ཞེས་པའི་སྐབས་སུ་དགུན་སྟོད་དང་། དགུ་སྨད་དང་། དཔྱིད་དང་། སོས་ཀ་དང་། དབྱར་དང་། སྟོན་ཏེ་དུས་ཚིགས་དྲུག་ཏུ་བྱས་ནས་དྲུག་པོ་རང་རང་གི་འདས་པ་དང་། འབྱུང་བར་འགྱུར་བ་བརྗོད་དགོས་ཏེ། སྨིན་དྲུག་གིས་ཉ་བའི་ཟླ་བ་རྫོགས་པའི་འོག་ཟླ་བ་ཕྱེད་འདས་པའི་དུས་སུ་དགུན་སྟོད་ཀྱི་དུས་ཟླ་བ་གཉིས་ལས་ཕྱེད་ནི་འདས་ལ། ཕྱེད་དང་གཉིས་ནི་སླད་དུ་ལུས་པ་ལགས་སོ་ཞེས་པ་དང་། མགོའི་ཉ་བའི་ཚེ། དགུན་སྟོད་ཀྱི་དུས་ཟླ་བ་གཉིས་ལས་གཅིག་ཉིད་འདས་ཏེ། གཅིག་ཉིད་སླད་དུ་ལུས་པ་ལགས་སོ་ཞེས་དང་། དེ་ནས་ཟླ་བ་ཕྱེད་འདས་པ་ན་དགུན་སྟོད་ཀྱི་དུས་ཟླ་བ་གཉིས་ལས། ཕྱེད་དང་གཉིས་ནི་འདས་ཏེ་ཕྱེད་ནི་སླད་དུ་ལུས་པ་ལགས་སོ་ཞེས་པ་དང་། རྒྱལ་གྱི་ཟླ་བའི་ཚེ་དགུན་སྟོད་ཀྱི་དུས་ཟླ་བ་གཉིས་ནི་འདས་ཏེ་སླད་དུ་མ་ལུས་པ་ལགས་སོ་ཞེས་བརྗོད། གསོལ་བའི་སྐབས་སུ་བཅུ་བཞི་པའམ་བཅོ་ལྔ་གང་རུང་སྐབས་དང་བསྟུན་ནས་སྦྱར་ནས་བརྗོད་དོ། །
གསུམ་པ་མཇུག་གི་ཆོ་ག་ནི་གནས་བརྟན་གྱིས། སོ་སོར་ཐར་པ་འདོན་པ་ཡི། །
ཞེས་བརྗོད་པ་དང་། ཉན་པ་པོ་རྣམས་ཀྱིས། སོ་སོར་ཐར་པ་མཉན་པ་ཡི། །
ཞེས་སོགས་ཚིགས་བཅད་གཅིག་གིས་བསྔོ་བ་རྣམས་པར་དག་པས་རྒྱས་གདབ། དེའི་འོག་ཏུ་བརྩམས་པར་བྱ་ཞིང་དབྱུང་བར་བྱ། །
ཞེས་སོགས་ཚིགས་བཅད་གཉིས་བརྗོད་ནས། ཁྲིམས་ཀྱི་ཚུལ་ཁྲིམས་སྐྱོན་མེད་ཅིང་། །
ཞེས་སོགས་སྨོན་ལམ་དང་། འབྱུང་པོ་གང་དག་འདིར་ནི་ལྷགས་གྱུར་ཏེ། །
ཞེས་སོགས་བརྗོད་པར་བྱའོ། །
ལྔ་པ་དགོས་པ་ནི། དངོས་སུ་གསོ་སྦྱོང་མ་བྱས་པའི་ཉེས་པ་སྤོང་། བརྒྱུད་ནས་བསླབ་པ་གསུམ་གསོ་ཞིང་སྦྱོང་བའི་དགོས་པ་ཡོད་དོ། །
དྲུག་པ་དེ་དག་གི་དམིགས་བསལ་ནི། གནས་དེ་ན་སོ་སོར་ཐར་པའི་མདོ་འདོན་པ་མེད་པའི་ཚེ་དང་། ཚོགས་སུ་མ་ཚང་བ་དང་། སྒྲ་མི་འདོད་པའི་ཚེ་ན་གསོ་སྦྱོང་བྱིན་གྱིས་བརླབ་སྟེ། དེ་ལ་སྦྱོར་བ། དངོས་གཞི། རྗེས་གསུམ་ལས། དང་པོ་ནི། ཡུལ་དགེ་སློང་ཆོས་དགུ་ལྡན་གཅིག་གི་མདུན་དུ། བདག་ཉིད་སྡེ་ལྔའི་སྡོམ་པ་གསོ་རུང་བ་ལ་ཞུགས་པ་ཡན་ཆད་དང་ལྡན་པ། བསམ་པ་རང་བཞིན་དུ་གནས་ཤིང་རྐྱེན་དང་ལྡན་པ། ཉ་ཤིའི་ཚེ་བྱིན་གྱིས་བརླབ་པའི་ཡུལ་དགེ་འདུན་དང་གང་ཟག་རང་བས་རྒན་པ་ལ་ཕྱག་བྱ། གཞོན་ན་ཐུགས་གཏད་པར་ཞུ་བ་དབུལ། གཉིས་པ་དངོས་བཞི་ནི། དགེ་འདུན་བཙུན་པ་རྣམས་དགོངས་སུ་གསོལ། ཞེས་པའམ་གང་ཟག་གི་མདུན་དུ་བྱིན་གྱིས་བརློབ་ན་རྒན་ན་བཙུན་པ། གཞོན་ན་ཚེ་དང་ལྡན་པ་དགོངས་སུ་གསོལ། དེང་དགེ་འདུན་གྱི་གསོ་སྦྱོང་བཅོ་ལྔ་པ་ལགས་ལ། བདག་དགེ་སློང་མིང་འདི་ཞེས་བགྱི་བའི་ཡང་གསོ་སྦྱོང་བཅོ་ལྔ་པ་ལགས་ཏེ། བདག་དགེ་སློང་མིང་འདི་ཞེས་བགྱི་བའི་བར་ཆད་ཀྱི་ཆོས་རྣམས་ཡོངས་སུ་དག་གོ་ཞེས་བདག་མཆིའོ། །

བདག་ཡོངས་སུ་དག་པར་བཙུན་པས་གཟུང་དུ་གསོལ། བདག་དགེ་སློང་མིང་འདི་ཞེས་བགྱི་བའི་ཚུལ་ཁྲིམས་ཀྱི་ཕུང་པོ་ཡོངས་སུ་རྫོགས་པར་བགྱི་བའི་སླད་དུ། དེང་གསོ་སྦྱོང་བྱིན་གྱིས་བརླབ་བོ། །
གང་གི་ཚེ་དགེ་འདུན་མཐུན་པ་ཚོགས་པ་རྙེད་པ་དེའི་ཚེ་དགེ་འདུན་དང་ལྷན་ཅིག་གསོ་སྦྱོང་རྒྱ་ཆེར་ཉམས་སུ་མྱོང་བར་བྱ་ཞིང་། སོ་སོར་ཐར་པའི་མདོ་འདོན་པ་ཡང་གདོན་པར་བགྱིའོ་ཞེས་ལན་གསུམ་བརྗོད། མཇུག་ཏུ་ཐབས་ཡིན་ནོ། །
ལན་དུ་ལེགས་སོ་ཞེས་བརྗོད། དགེ་འདུན་ནམ་གང་ཟག་མེད་ན་སྦྱོར་བ་གོང་དང་འདྲ། དངོས་གཞི་ལ་ལྷ་རྣམས་དགོངས་སུ་གསོལ། དེང་དགེ་འདུན་ཞེས་ཆོ་ག་སྔར་བཞིན་བརྗོད། དེ་དག་གིས་དུས་ཅིག་ཅར་བ་དང་འབྲེལ་བ་གསོ་སྦྱོང་གི་སྒོ་ནས་སྦྱོང་བ་བསྟན་ཏོ།།  ༈  །།གཉིས་པ་དགག་དབྱེའི་རྒྱུར་གྱུར་པ་དབྱར་གྱི་གཞི་ནི། དབྱར་ཟླ་བ་གསུམ་མཚམས་ནང་གཅིག་ཏུ་ཁས་བླངས་དམ་བཅའ་བརྟན་པོའི་ལྕགས་ཀྱུས་བཟུང་ནས་གནས་པས་རང་གཞན་གྱི་ལུས་སྲོག་གི་བར་ཆད་བསྲུང་གཞན་མ་དད་པ་སྤོང་། གནས་རལ་གྲུམས་འཆོས་ཤིང་། དགག་དབྱེ་དང་། སྲ་བརྐྱང་འབྱུང་། ཐོས་བསམ་སྒོམ་གསུམ་གྱི་ཤེས་རབ་གོང་ནས་གོང་དུ་འཕེལ་བར་བྱེད་པའི་ཐབས་ཅིག་ཡིན། དེ་ལ་གསུམ་སྟེ། སྦྱོར་བ། དངོས་གཞི། མཇུག་གོ །དང་པོ་ནི། དབྱར་ཟླ་འབྲིང་པོའི་ཐ་ཆུང་གི་ཚེས་བཅོ་ལྔ་ལ་གསོ་སྦྱོང་ཟིན་པའི་མཐར་དགེ་སློང་གནས་མལ་སྟོབ་པར་འོས་པ་ལག་ལེན་ཤེས་པ་གཅིག་གིས་དགེ་འདུན་ལ་བསྟབ་རྒྱུའི་གནས་མལ་དང་ཚུལ་ཤིང་གི་བམ་པོ་ཁྲུ་གང་ཡན་ཆད་ཀྱི་ཚད་དང་ལྡན་པ་སྟ་གོན་བྱ། དེ་ལ་དྲི་བཟང་གི་ཆུས་བྱུགས་ལ་རས་དཀར་པོ་དྲི་མ་མེད་པས་དཀྲིས་ཤིང་། གཟེབ་ཀྱི་སྤྲོག་མར་བཅུག དགོང་མོ་རྒྱུ་སྐར་རྣམས་མ་ཤར་ཞིང་མུན་པ་མ་བྱུང་བ་ལ། དགེ་སློང་རྣམས་ཕྱོགས་གཅིག་ཏུ་ཚོགས་རྒན་རིམ་བཞིན་དུ་འཁོད་དེ། དེ་ནས་དགེ་སློང་ལས་མཁན་གཅིག་གིས་དགེ་སློང་མིང་འདི་ཞེས་བྱ་བ་ཁྱོད་དབྱར་གྱི་གནས་མལ་སྟོབ་པར་སྤྲོའམ་ཞེས་དྲི། ཡུལ་དེས་སྤྲོ་ལགས་ཞེས་བརྗོད་པར་བྱའོ། །
དེའི་རྗེས་ལ་གསོལ་བ་དང་། གཉིས་ཀྱི་ལས་ཀྱིས་གནས་མལ་སྟོབ་པར་བསྐོ་བ་ཡིན་ཏེ། དགེ་འདུན་བཙུན་པ་རྣམས་དགོངས་སུ་གསོལ། དགེ་སློང་མིང་འདི་ཞེས་བགྱི་བ་དབྱར་གྱི་གནས་མལ་སྟོབ་པ་སྤྲོ་ན་གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན། དགེ་འདུན་གྱིས་གནང་བར་མཛོད་ཅིག་དང་། དགེ་འདུན་གྱིས་དགེ་སློང་མིང་འདི་ཞེས་བགྱི་བ་དགེ་འདུན་ལ་གནས་མལ་སྟོབ་པར་བསྐོས་ཏེ། དགེ་སློང་གནས་མལ་སྟོབ་པ་མིང་འདི་ཞེས་བྱ་བ་དགེ་འདུན་ལ་གནས་མལ་སྟོབ་བོ། །
འདི་ནི་གསོལ་བའོ། །
དེས་གསོལ་བའི་ལས་ཐལ། བརྗོད་པའི་ལས་ལ་ཐུགས་གཏད་པར་ཞུ་བྱས་ལ། དགེ་འདུན་བཙུན་པ་རྣམས་དགོངས་སུ་གསོལ། དགེ་སློང་མིང་འདི་ཞེས་བགྱི་བ་འདི་དགེ་འདུན་ལ་དབྱར་གྱི་གནས་མལ་སྟོབ་པར་སྤྲོ་སྟེ། དེའི་སླད་དུ་དགེ་འདུན་གྱིས་དགེ་སློང་མིང་འདི་ཞེས་བགྱི་བ་དགེ་འདུན་ལ་གནས་མལ་སྟོབ་པར་བསྐོ་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་དགེ་འདུན་ལ་གནས་མལ་སྟོབ་པར་བསྐོ་བར་བཟོད་པ་དེ་དག་ནི་ཅང་མ་གསུངས་ཤིག གང་དག་མི་བཟོད་པ་དེ་དག་ནི་གསུངས་ཤིག དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་མིང་འདི་ཞེས་བགྱི་བ་གནས་མལ་སྟོབ་པར་བསྐོས་ལགས་ཏེ། འདི་ལྟར་ཅང་མི་གསུངས་པས་དེ་དེ་བཞིན་དུ་འཛིན་ཏོ། །
ཞེས་ལན་གཅིག་བརྗོད། དེའི་རྗེས་ལ་གནས་མལ་སྟོབ་པའི་དགེ་སློང་དེས་ཚུལ་ཤིང་གི་བམ་པོ་སྟ་གོན་བྱས་པ་དེ་རྒན་པའི་མཐར་བཞག་ལ་དབྱར་གྱི་ནང་དུ་ཁྲིམས་སུ་བཅའ་བ་གང་དང་གང་བྱེད་པ་དགེ་འདུན་གྲོས་བྱས་པ་དེ། གནས་མལ་སྟོབ་པ་པོས་ཁོང་དུ་ཆུད་པར་བྱས་ལ། འགྲེང་སྟེ་འདུད་པ་དང་བཅས་པའི་སྒོ་ནས་དགེ་འདུན་བཙུན་པ་རྣམས་དགོངས་སུ་གསོལ། དགོན་པའམ་གཙུག་ལག་ཁང་འདི་ཉིད་ན་ཁྲིམས་སུ་བཅའ་བ། ཁྱེད་ཅག་ལས་སུས་ཀྱང་དབྱར་དགེ་འདུན་གྱི་ནང་དུ་འཁྲུག་ལོང་བསྐྱེད་པར་མི་བྱའོ། །

ཁྱེད་ཅག་ལས་གང་གིས་འགའ་ཞིག་ལ་ཅུང་ཟད་ཤེས་པ་དེ་ད་སྨྲོས་ཤིག ཁྱེད་ཅག་ལས་གང་དབྱར་གྱི་ནང་དུ་དགེ་འདུན་ལ་འཁྲུག་ལོང་བསྐྱེད་པར་འགྱུར་བ་དེ་ལ། དགེ་འདུན་གྱིས་ཕྱིས་ཉེ་བར་བརྟག་པར་དགོངས་སོ་ཞེས་བྱ་བ་འདི་དང་། བསྟན་པ་སྤྱི་ལ་ཕན་པ་དགོང་མོར་ཆོས་སྤྱོད་ལ་སྟབས་གཅིག་ཏུ་ཚོགས་པ་དང་། ཆོས་ཐོས་བསམ་སྒོམ་གསུམ་ལ་བརྩོན་པར་བྱ་བ་དང་། ཡུལ་མི་སྤྱི་ལ་ཕན་པ་ལོ་ཐོག་ལ་སད་སེར་བ་ལ་སོགས་པའི་གནོད་པ་བྱུང་ན་སྔགས་གདབ་པ་དང་། མཚམས་ནང་ན་ཡོད་པ་སྤྱི་ལ་ཕན་པ་ཆུ་འགོར་ཟག་པ་མི་འདོར་བ་དང་། བྲེ་སྲང་ལ་སོགས་པ་མཁོ་ཞིང་སྤྱད་པའི་དངོས་པོ་སྤྱིའི་སར་མྱུར་དུ་བསྐྱལ་བ་འདི་ཡོད་དེ། ཁྱེད་ཅག་ལས་གང་ཁྲིམས་སུ་བཅས་པ། ཁྱེད་ཅག་ལས་གང་སུས་ཀྱང་དབྱར་དགེ་འདུན་གྱི་ནང་དུ་འཁྲུག་ལོང་བསྐྱེད་པར་མི་བྱའོ། །
ཁྱེད་ཅག་ལས་གང་གིས་འགའ་ཞིག་ལ་ཅུང་ཟད་ཤེས་པ་དེ་ད་སྨྲོས་ཤིག ཁྱེད་ཅག་ལས་གང་དབྱར་གྱི་ནང་དུ་དགེ་འདུན་ལ་འཁྲུག་ལོང་བསྐྱེད་པར་འགྱུར་བ་དེ་ལ་དགེ་འདུན་གྱིས་ཕྱིས་ཉེ་བར་བརྟག་པར་དགོངས་སོ་ཞེས་བྱ་བ་འདི་དང་། བསྟན་པ་སྤྱི་ལ་ཕན་པ་དགོང་མོ་ཆོས་སྤྱོད་ལ་སྟབས་གཅིག་ཏུ་ཚོགས་པ་འདི་དང་། ཆོས་ཐོས་བསམ་སྒོམ་གསུམ་ལ་བརྩོན་པར་བྱ་བ་དང་། ཡུལ་མི་སྤྱི་ལ་ཕན་པ་ལོ་ཐོག་ལ་སད་སེར་བ་ལ་སོགས་པའི་གནོད་པ་བྱུང་ན་སྔགས་གདབ་པ་དང་། མཚམས་ནང་ན་ཡོད་པ་སྤྱི་ལ་ཕན་པ་ཆུ་འགོར་ཟག་པ་མི་འདོར་བ་དང་། བྲེ་སྲང་ལ་སོགས་པ་མཁོ་ཞིང་སྤྱད་པའི་དངོས་པོ་སྤྱིའི་སར་མྱུར་དུ་བསྐྱལ་བ་འདིས་གནས་འདིར་གནས་པར་སྤྲོ་བ་དེ་དག་ཚུལ་ཤིང་བཞེས་ཤིག ཁྱེད་ཅག་ལས་སུས་ཀྱང་དབྱར་དགེ་འདུན་གྱི་ནང་དུ་འཁྲུག་ལོང་བསྐྱེད་པར་མི་བྱའོ། །
ཁྱེད་ཅག་ལས་གང་གིས་འགའ་ཞིག་ལ་ཅུང་ཟད་ཤེས་པ་དེ་ད་སྨྲོས་ཤིག ཁྱེད་ཅག་ལས་གང་དབྱར་གྱི་ནང་དུ་དགེ་འདུན་ལ་འཁྲུག་ལོང་བསྐྱེད་པར་འགྱུར་བ་དགེ་འདུན་གྱི་ཕྱིས་ཉེ་བར་བརྟག་པར་དགོངས་སོ་ཞེས་ལན་གཅིག་བརྗོད། དེ་ནས་དགེ་སློང་གནས་མལ་སྟོབ་པར་འོས་པ་དེ་སྟན་ལ་འདུག་ནས། དགེ་སློང་ལས་མཁན་དེས། དབྱར་ཁས་བླངས་པ་དང་ཚུལ་ཤིང་བླང་བའི་དོན་དུ་གསོལ་བ་འབའ་ཞིག་གི་ལས་བྱ་སྟེ། དེ་ཡང་དགེ་འདུན་བཙུན་པ་རྣམས་དགོངས་སུ་གསོལ། དེང་དགེ་འདུན་གྱི་དབྱར་ཉེ་བར་སྒྲུབ་པ་དབྱར་ཟླ་འབྲིང་པོའི་གྲལ་ཚེས་བཅོ་ལྔ་ལགས་ལ། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང་། དགེ་འདུན་གྱིས་དེང་ཚུལ་ཤིང་བཞེས་ཏེ། སང་ནངས་པར་དབྱར་གནས་པར་ཁས་བླང་ངོ་། །
འདི་ནི་གསོལ་བའོ་ཞེས་ལན་གཅིག་བརྗོད། དེའི་རྗེས་ལ་ཚུལ་ཤིང་བྲིམས་པ་ཡིན་ཏེ། དགེ་འདུན་གྱི་གནས་བརྟན་གྲལ་མགོ་མ་དེས། དང་པོར་སྟོན་པ་སངས་རྒྱས་ཀྱི་ཚུལ་ཤིང་བླངས། དེ་ནས་དགེ་སློང་ཐམས་ཅད་ཀྱིས་རང་རང་གི་ཚུལ་ཤིང་ལེན་པ་ན་སྟན་ལས་ཕྱེད་འཕགས་ཏེ། ལག་པ་གཉིས་ཀས་མ་འཕྲོགས་པར་གུས་པས་བླངས། དེ་ནས་དགེ་སློང་རྣམས་ཀྱི་ཚུལ་ཤིང་བྲིམས་པ་རྣམས་བསྡུས་ལ་དེའི་འོག་ཏུ་དགེ་ཚུལ་རྣམས་ཀྱི་ཚུལ་ཤིང་རང་གི་མཁན་པོའམ། སློབ་དཔོན་གྱིས་བླང་ངོ་། །
དེའི་འོག་ཏུ་དགེ་སློང་གྲལ་མགོ་བ་དེས་གཉུག་མར་གནས་པ་ཆོས་སྐྱོང་གི་ཚུལ་ཤིང་བླངས་ལ་དགེ་སློང་གི་གསེབ་ཏུ་བགྲང་། དེ་ནས་དགེ་སློང་དང་དགེ་ཚུལ་རྣམས་ཀྱི་ཚུལ་ཤིང་སོ་སོར་བགྲངས་ནས་རྒན་པའི་མཐའ་ལོགས་སུ་འགྲེང་སྟེ་འདུད་པ་དང་བཅས་པས་དགེ་འདུན་བཙུན་པ་རྣམས་དགོངས་སུ་གསོལ། གནས་འདིར་དགེ་སློང་གྲངས་འདི་སྙེད་ཅིག་དང་། དགེ་ཚུལ་འདི་སྙེད་ཅིག་གི་དབྱར་གནས་པའི་སླད་དུ་ཚུལ་ཤིང་བཞེས་སོ་ཞེས་ལན་གཅིག་གོ་བར་བྱའོ། །

དེ་ནས་རྒན་རིམ་བཞིན་དུ་བྲང་ཁང་གི་སྒོ་ལྕགས་དང་། ལྡེ་མིག་ཀུན་ལག་ཏུ་བླངས་ནས། གནས་ཁང་ཤིན་ཏུ་ཡངས་པ། བདེ་བ་བསིལ་བ་གཅིག་གདའ་ཡིས་བཞེས་ཤིག་ཅེས་བརྗོད་དོ། །
དེ་ཁོ་ན་བཞིན་དུ་སྟན་ཆའི་ཟུར་ནས་བཟུང་ནས། གནས་ལམ་འདི་ནི་རྒྱུ་རུང་བ་ཁ་དོག་རུང་བ། དབྱིབས་ལེགས་པ་གཅིག་གདའ་ཡིས་བཞེས་ཤིག་ཅེས་ཡོན་ཏན་ཅི་རིགས་པར་བརྗོད། དེའི་རྗེས་ལ་རྒན་པའི་མཐར་འགྲེང་སྟེ་འདུད་པ་དང་བཅས་པས་དགེ་འདུན་བཙུན་པ་རྣམས་དགོངས་སུ་གསོལ། ཁྱེད་ཅག་ལས་གང་གིས་ཀྱང་དགེ་འདུན་གྱི་གནས་མལ་ལ་གདིང་བ་མེད་པར་ལོངས་སྤྱོད་པར་མི་བྱའོ། །
གདིང་བ་རུང་བ་མ་ཡིན་པས་ལོངས་སྤྱོད་པར་མི་བྱའོ། གདིང་བ་དྲི་མ་ཅན་གྱིས་ལོངས་སྤྱོད་པ་མི་བྱའོ་ཞེས་ལན་གཅིག་གོ་བར་བྱ། དེའི་རྗེས་ལ་དགེ་འདུན་རྣམས་ཀྱིས། སང་སྦྱིན་བདག་དང་། ཞལ་ཏ་བ་དང་། བྲོ་གཡོག་པ་དང་། སྤྱོད་ཡུལ་གྱི་གྲོང་ཁྱེར་སོ་སོར་སྨོས་པས་དབྱར་གནས་པར་ཞལ་གྱིས་བཞེས་པར་འགྱུར་རོ་ཞེས་ལན་གཅིག་གོ་བར་བྱ། །
གཉིས་པ་དངོས་གཞིའི་ཆོ་ག་ནི། གྲལ་ཚེས་བཅུ་དྲུག་གི་ཉིན་པར་གནས་སྟེང་གཡོགས་དང་བཅས་པའི་སར། ཡུལ་དགེ་སློང་མཚན་ཉིད་དང་ལྡན་པ་གཅིག་ལ། རང་བས་རྒན་ན་ཕྱག་བྱ། གཞོན་ན་ཐུགས་གཏད་པར་ཞུ་བ་དབུལ། སྤྱོད་ལམ་ཙོག་བུར་འདུག་སྟེ་ཐལ་མོ་སྦྱར་ལ། དབྱར་ཟླ་བ་གསུམ་དུ་འདི་ཉིད་དུ་གནས་པར་བྱས་ལ། དབྱར་གྱི་དམ་ཚིག་ཇི་ལྟར་ཡིན་པ་བཞིན་དུ་བསྲུང་སྙམ་དུ་བསམས་ལ། བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་ནང་མཚམས་དང་བཅས་པའི་གནས་འདིར་འདི་ལྟ་སྟེ། གནས་རལ་བ་དང་གྲུམས་པ་བཅོས་པའི་སླད་དུ་སྦྱིན་བདག་མིང་འདི་ཞེས་བགྱི་བ་དང་། ཞལ་ཏ་བ་མིང་འདི་ཞེས་བགྱི་བ་དང་། སྤྱོད་ཡུལ་གྱི་གྲོང་ཁྱེར་མིང་འདི་ཞེས་བགྱི་བ་དང་། བྲོ་གཡོགས་པ་མིང་འདི་ཞེས་བགྱི་བ་ལ་བརྟེན་ནས་དབྱར་སྔ་མའམ་ཕྱི་མ་ཟླ་བ་གསུམ་གནས་པར་ཁས་བླང་པར་བགྱིའོ། བདག་དབྱར་འདི་ན་མཆིས་ཤིང་བདག་གི་དབྱར་གྱི་གནས་ནི་འདི་ལགས་སོ་ཞེས་ལན་གསུམ་བརྗོད། མཇུག་ཐབས་ཡིན་ནོའི་ལན་དུ་ལེགས་སོ་ཞེས་བརྗོད། ཆོ་ག་འདི་མ་བྱས་ཀྱི་དབྱར་ཟླ་བ་གསུམ་འདི་ཉིད་དུ་གནས་པར་བྱའོ་སྙམ་དུ་ཡིད་ཀྱིས་དམ་བཅས་ན། དབྱར་གནས་པར་ནི་འགྱུར་ཏེ། མདོ་རྩ་ལས་དམ་བཅས་པས་གནས་མི་བཏང་ན་གནས་པ་ཉིད་ཡིན་ནོ་ཞེས་བཤད། འོན་ཀྱང་ཆོ་ག་མ་བྱས་ན་ཉེས་བྱས་སུ་འགྱུར། དེ་ལྟར་དབྱར་གནས་པར་ཁས་བླངས་པས་མཚམས་ཀྱི་ཕྱིར་རོལ་དུ་མཐའི་ཞག་དྲུག་མ་གཏོགས་པར་ཆོས་ལྡན་གྱི་དོན་དུ་ཞག་གཅིག་འགྲོ་དགོས་པ་བྱུང་ན་ཞག་གཉིས་སུ་བྱིན་གྱིས་རློབ་ཅིང་། ཞག་དྲུག་གི་བར་དུ་མཚམས་ཀྱི་ཕྱིར་རོལ་དུ་འགྲོ་དགོས་ཡོད་ན་ཞག་བདུན་དུ་བྱིན་གྱིས་རློབ་དགོས་པ་ཡིན་ཏེ། ཆོ་ག་ལས་དེ་ཚུན་ཆད་སླར་འཁོར་བར་བྱིན་གྱིས་བརླབ་པར་བགྱིའོ་ཞེས་འབྱུང་། ཞག་བཞི་བཅུའི་གནང་བ་ཐོབ་པས་ཀྱང་ཞག་བཞི་བཅུའི་ནང་རོལ་དུ་མཚམས་ནང་དུ་སླེབ་པར་བྱེད་དགོས། འདིས་ཀྱང་བྱིན་གྱིས་རློབ་པའི་ཆོ་ག་ནི་བྱེད་དགོས་ཏེ། སྔགས་སྟོབས་ཀྱིས་ཆོ་ག་སྦྱར་བས་སོ། །
ཞག་བདུན་དུ་བྱིན་གྱིས་བརླབ་པ་དེ་ལ་གསུམ་སྟེ། སྦྱོར་བ། དངོས་བཞི། མཇུག་གི་ཆོ་གའོ། །
དང་པོ་ནི། སྟེང་གཡོགས་དང་བཅས་པའི་གནས་སུ་དགེ་སློང་རྒན་གཞོན་གང་ཡང་རུང་བ་ལ་སྒྲུབ་ཚུལ་དང་རང་གི་སྤྱོད་ལམ་སྔར་དང་འདྲ། གཉིས་པ་དངོས་གཞི་ནི། བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་ནང་མཚམས་དང་བཅས་པའི་གནས་འདིར་དབྱར་སྔ་མའམ་ཕྱི་མ་ཟླ་བ་གསུམ་གནས་པར་ཁས་བླངས་པ་ལས་བགྱི་བ་ཆོས་དང་ལྡན་པ་ཞིག་གི་སླད་དུ། མཚམས་ཀྱི་ཕྱི་རོལ་དུ་དགུང་བདུན་མཆི་བ་དང་། དེ་ཚུན་ཆད་སླར་འཁོར་བར་བྱིན་གྱིས་བརླབ་པར་བགྱིའོ། །

བདག་དབྱར་འདི་ན་མཆིས་ཤིང་བདག་གི་དབྱར་གྱི་གནས་ནི་འདི་ལགས་སོ་ཞེས་ལན་གསུམ་བརྗོད། གསུམ་པ་མཇུག་ཐབས་ཡིན་ནོའི་ལན་དུ་ལེགས་སོ་ཞེས་བརྗོད། འདིས་ཞག་བཞི་བཅུར་བྱིན་གྱིས་བརླབ་པའི་ཆོ་ག་ཡང་མཚོན། གསུམ་པ་མཇུག་གི་ཆོ་ག་ནི་དབྱར་ཁས་བླངས་པ་རྣམས་ཀྱིས་ཐུན་མོང་དང་ཐུང་མོང་མ་ཡིན་པའི་དམ་ཚིག་ཇི་ལྟ་བ་བཞིན་དུ་བསྲུང་ཞིང་གནས་པར་བྱེད་དགོས་པ་ཡིན་ནོ།།  ༈  །།གསུམ་པ་དུས་རེས་འགལ་བ་དང་འབྲེལ་པ་དགག་དབྱེའི་ཆོ་ག་ནི་དབྱར་རྣམས་ཀྱི་ཐ་མའི་ཉི་མ་སྟེ་དབྱར་སྔ་མ་ཁས་བླངས་ན་སྟོན་ཟླ་འབྲིང་པོའི་ཉ་དང་། ཕྱི་མ་ཁས་བླངས་ན་སྟོན་ཟླ་ཐ་ཆུང་གི་ཉ་ལ་བྱེད་དེ། དེ་ཡང་དབྱར་ཟླ་བ་གསུམ་དུ་ལྟུང་བ་གླེང་དྲན་བྱེད་པ་བཀག་པ་ཡིན་པས་དེ་རིང་ཕྱོགས་བཅུ་ན་བཞུགས་པའི་དགེ་འདུན་མཐའ་དག་གམ་དེ་དག་གིས་བསྐོས་པའི་དགེ་སློང་གིས་བདག་གི་རྒྱུད་ལ་མཐོང་ཐོས་དོགས་གསུམ་གྱིས་གླེང་དྲན་བྱ་རྒྱུ་འདུག་ན་གླེངས་ཤིག་ཅེས་སྐབས་ཕྱེ་བའི་སྒོ་ནས་ཆོས་དང་ཚུལ་ཁྲིམས་རྣམ་པ་དག་པར་འགྱུར་བའི་ཐབས་ཅིག་ཡིན་ཏེ། འདི་ལ་གཉིས་ཏེ། ཆོ་ག་དངོས་དང་། དམིགས་བསལ་ལོ། །
དང་པོ་ལ་གསུམ་སྟེ། སྦྱོར་བ། དངོས་གཞི། མཇུག་གི་ཆོ་གའོ། །
དང་པོ་ནི། སྤྱོད་ཡུལ་དུ་བརྗོད་པ་གཙུག་ལག་ཁང་པ་རྒྱན་ཅིང་བྱི་དོར་བྱ་བ་སྔོན་དུ་བཏང་སྟེ། དགེ་འདུན་ཐམས་ཅད་ཀྱིས་ཕྱག་བྱས་ནས་དབྱར་གྱི་ནང་དུ་སོ་སོ་ནས་ཐུགས་དང་འགལ་བ་གདའ་ན་བཟོད་པ་མཛད་པ་ཞུ་ཞེས་ཀུན་གྱིས་བརྗོད་དེ། ཚོགས་པ་ཐམས་ཅད་ཀྱིས་ཕན་ཚུན་ཀུན་དགའ་བར་བྱ། བཅུ་བཞི་མཚན་ཐོག་ཐག་དང་བཅོ་ལྔ་ལས་ཀྱི་མདུན་རོལ་ཚུན་ཆད་ཆོས་ཉན་པ་དང་བཤད་པས་དུས་འདའ་བར་གསུངས་པས་དེ་དག་གྲུབ་རྗེས་གསོ་སྦྱོང་གི་སྦྱོར་བའི་སྐབས་ཀྱི་ཚུལ་ཁྲིམས་ཡོངས་དག་གི་མདོ་འདོན་པ་ཡན་ཆད་སྔོན་དུ་བཏང་ནས་གསོ་སྦྱོང་དངོས་ནི་བྱེད་མི་དགོས་ཏེ། དགག་དབྱེ་བྱས་ན་འདི་མ་གྲུབ་པ་ཉིད་མ་ཡིན་ཞེས་བཤད་དོ། །
དགེ་སློང་ལས་མཁན་གྱིས་ལྟུང་བ་སྤྱིའི་བྱིན་རླབས་དང་གནས་ལ་བློ་མཐུན་གཉིས་དགོས་ན་བྱ། དགག་དབྱེ་བྱེད་པའི་དགེ་སློང་གཅིག་གམ་གསུམ་མན་ཆད་ཚོགས་པ་དང་སྦྱར་ནས་བསྐོ་བ་ཡིན་ཏེ། དེ་ཡང་དགེ་སློང་མིང་འདི་ཞེས་བྱ་བ་ཁྱོད་དབྱར་གནས་པའི་དགེ་འདུན་ལ་དགག་དབྱེ་བྱེད་པ་སྤྲོའམ་དྲིས་ལ། ཡུལ་དེས་ཀྱང་སྤྲོ་ལགས་ཞེས་བརྗོད། དེའི་འོག་ཏུ་ཁོང་སྤྲོ་བར་གདའ་བས་དགག་དབྱེ་བྱེད་པ་བསྐོ་བའི་གསོལ་གཉིས་ཀྱི་ལས་ཀྱི་ཐོག་མར་གསོལ་བའི་ལས་ལ་ཐུགས་གཏད་པར་ཞུ་བྱས་ལ། དགེ་འདུན་བཙུན་པ་རྣམས་དགོངས་སུ་གསོལ། དགེ་སློང་མིང་འདི་ཞེས་བགྱི་བ་འདི་དབྱར་གནས་པའི་དགེ་འདུན་ལ་དགག་དབྱེ་བགྱིད་པར་སྤྲོ་ན་གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང་། དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་དབྱར་གནས་པའི་དགེ་འདུན་ལ་དགག་དབྱེ་བྱེད་པར་བསྐོ་སྟེ། དགེ་སློང་དགག་དབྱེ་བགྱིད་པ་མིང་འདི་ཞེས་བྱ་བ་འདི་དབྱར་གནས་པའི་དགེ་འདུན་ལ་དགག་དབྱེ་བགྱིད་པར་བསྐོ་བར་བགྱིའོ། །
འདི་ནི་གསོལ་བའོ། །
གསོལ་བའི་ལས་ཐལ། བརྗོད་པའི་ལས་ལ་ཐུགས་གཏད་པར་ཞུ་འཚལ་བྱས་ལ། དགེ་འདུན་བཙུན་པ་རྣམས་དགོངས་སུ་གསོལ། དགེ་སློང་མིང་འདི་ཞེས་བགྱི་བ་འདི་དབྱར་གནས་པའི་དགེ་འདུན་ལ་དགག་དབྱེ་བགྱིད་པར་སྤྲོ་ན། དེའི་སླད་དུ་དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་དབྱར་གནས་པའི་དགེ་འདུན་ལ་དགག་དབྱེ་བགྱིད་པར་བསྐོ་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་འདི་དབྱར་གནས་པའི་དགེ་འདུན་ལ་དགག་དབྱེ་བགྱིད་པར་བསྐོ་བར་བཟོད་པ་དག་ནི་ཅང་མ་གསུངས་ཤིག གང་དག་མི་བཟོད་པ་དེ་དག་ནི་གསུངས་ཤིག དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་དབྱར་གནས་པའི་དགེ་འདུན་ལ་དགག་དབྱེ་བགྱིད་པར་བསྐོས་ལགས་ཏེ། འདི་ལྟར་ཅང་མིང་གསུང་བས་དེ་དེ་བཞིན་དུ་འཛིན་ཏོ་ཞེས་ལན་གཅིག་བརྗོད་པར་བྱའོ། །

དེའི་རྗེས་ལ་དགེ་འདུན་བཙུན་པ་རྣམས་དགག་དབྱེ་བྱ་བའི་དོན་དུ་གསོལ་བ་འབའ་ཞིག་པའི་ལས་བྱ་བ་ནི། དགེ་འདུན་བཙུན་པ་རྣམས་དགོངས་སུ་གསོལ། དེང་དགེ་འདུན་གྱི་དགག་དབྱེ་བཅོ་ལྔ་པ་ལགས་ལ། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང་། དེང་དགེ་འདུན་གྱི་དགག་དབྱེ་མཛད་དོ། །
འདི་ནི་གསོལ་བའོ་ཞེས་ལན་གཅིག་བརྗོད། གཉིས་པ་དངོས་གཞི་ནི། དེའི་རྗེས་ལ་དགེ་སློང་དགག་དབྱེ་བྱེད་པ་བསྐོས་པ་དེས། དགེ་སློང་རྣམས་ལ་རྩྭ་དུར་བྷར་ཁྱེད་པར་བྲིམས། ལུང་འགྲེལ་ལས། རྩྭ་ཀུ་ཤ་འདི་དག་འདུད་པར་བྱེད་པ་བཞིན་དུ་བདག་ཀྱང་ལྟུང་བ་ཆོས་བཞིན་དུ་ཕྱིར་བཅོས་པའི་ཕྱིར་དགེ་སློང་རྣམས་ལ་འདུད་པར་བྱེད་དོ་ཞེས་བཤད་པས་དགེ་སློང་རྣམས་ཀྱིས་རྩྭའི་ཆུན་པོ་ལེགས་པར་སྒྲིལ་བ་རྩ་བ་དང་རྩེ་མོ་གཉིས་སུ་ཡོད་པ་སྐེད་པ་ཕན་ཚུན་མདུད་པ་བྱ། དགག་དབྱེ་བྱེད་པར་བསྐོས་པ་དེ་རང་ལས་རྒན་ན་ཕྱག་བྱ། གཞོན་ན་ཐུགས་གཏད་པར་ཞུ་བ་ཕུལ་ལ་སྤྱོད་ལམ་ཙོག་པུར་འདུག་སྟེ། ཡུལ་དང་རང་གི་རྐང་པའི་འོག་ཏུ་རྩྭའི་རྩ་བ་དང་། གཉིས་ཀ་ཐལ་མོ་སྦྱར་བའི་བར་དུ་རྩེ་མོ་གཉིས་སོ་སོར་ཡོད་པར་བྱ། བསྐོས་པས་དགག་དབྱེ་བྱས་ཟིན་གྱི་བར་དུ་དགེ་སློང་རེ་རེའི་མདུན་དུ་འདུག་པར་བྱའོ་ཞེས་གསུངས་ཀྱང་དུ་མ་མཁན་པོ་གཅིག་པ་གསུམ་མན་ཆད་ཅེས་པའི་ཆོ་གའི་རུང་མཐུན་སྦྱར་ནས་དགེ་སློང་གསུམ་གསུམ་ལ་བྱེད་པ་ཡིན་ཞེས་བརྗོད་ལ། དགོངས་གསོལ་སྐབས་དང་སྦྱར་ཏེ། གནས་བརྟན་དགོངས་སུ་གསོལ། དེང་དགེ་འདུན་གྱི་དགག་དབྱེ་བཅོ་ལྔ་པ་ལགས་ལ། བདག་དགེ་སློང་མིང་འདི་ཞེས་བགྱི་བའི་དགག་དབྱེ་ཡང་བཅོ་ལྔ་པ་ལགས་ཏེ། བདག་དགེ་སློང་མིང་འདི་ཞེས་བགྱི་བ་ལ་མཐོང་བ་དང་ཐོས་པ་དང་དོགས་པའི་གནས་གསུམ་གྱིས་དབྱར་གནས་པའི་དགེ་འདུན་ལ་དགག་དབྱེ་བགྱིད་ཀྱི། དགེ་འདུན་བཙུན་པ་རྣམས་ཀྱིས་བདག་ལ་རྗེས་སུ་གདམས་སུ་གསོལ། དགེ་འདུན་བཙུན་པ་རྣམས་ཀྱིས་བདག་ལ་རྗེས་སུ་གཟུང་དུ་གསོལ། དགེ་འདུན་བཙུན་པ་རྣམས་ཀྱིས་བདག་ལ་རྗེས་སུ་བསྟན་དུ་གསོལ། ཐུགས་བརྩེ་བ་ཅན་དགེ་འདུན་བཙུན་པ་རྣམས་ཀྱིས་ཐུགས་བརྩེའི་བའི་སླད་དུ་བདག་ལ་ཐུགས་བརྩེ་བར་མཛད་དུ་གསོལ། ལྟུང་བ་ཤེས་ཤིང་མཐོང་ན་ཆོས་བཞིན་འདུལ་བ་བཞིན་སླར་བགྱིའོ་ཞེས་ལན་གསུམ་བརྗོད་ཐབས་ལེགས་དང་བཅས་པ་བྱ། འདིའི་དམིགས་བསལ་ནད་པ་ངལ་བ་དང་གནས་མལ་ཕེན་ཕུན་དུ་འགྱུར་ན་ལན་གཉིས་སམ་ལན་གཅིག་ཆོ་ག་བརྗོད་པས་ཀྱང་རུང་ངོ་། བསྐོས་པའི་དགེ་སློང་གིས་ཟླ་ཡོད་ན་ཟླ་ལ་དགག་དབྱེ་བྱ་ཞིང་མེད་ན་གྲལ་ན་འདུག་པའི་དགེ་སློང་གང་ཡང་རུང་བ་ལ་བྱ། དེ་རྗེས་རྩྭ་རྣམས་ལེགས་པར་བསྡུས་ལ་ཡིད་ཀྱིས་གྲངས་གཟུང་། བསྐོས་པ་ཐང་ལ་འདུག་སྟེ་རང་གིས་རྫས་ཁ་ཟས་ལས་གཞན་ཁབ་ལྟ་བུ་ལག་ཏུ་བཟུང་ནས་དགེ་འདུན་བཙུན་པ་རྣམས་དགོངས་སུ་གསོལ། བདག་གིས་རྫས་ཀྱི་དངོས་པོ་ཁབ་འདི་ལྟ་བུས་ཀྱང་དབྱར་གནས་པའི་དགེ་འདུན་ལ་དགག་དབྱེ་བགྱིད་རུང་ངོ་ཞེས་ལན་གཅིག་གོ་བར་བྱའོ། །
དེའི་རྗེས་ལ་དགེ་སློང་རྣམས་ཀྱིས་ལེགས་པར་རུང་ངོ་ཤིན་ཏུ་རུང་ངོ་ཞེས་བརྗོད་པར་བྱའོ། །
དེའི་འོག་ཏུ་དགེ་སློང་རྣམས་ཀྱིས་རྙེད་པ་ཐམས་ཅད་ཕྱོགས་གཅིག་ཏུ་བསྡུས་ལ་བཞག དེའི་འོག་ཏུ་དགེ་ཚུལ་རྣམས་བོས་ལ། རྩྭ་དར་བྷར་བྲིམས། ཕྱག་བྱ་བ་སྔོན་དུ་བཏང་བའི་ཆོ་ག་བྱེད་དུ་གཞུག་རྩྭ་དེ་རྣམས་ཀྱང་བསྡུས་ལ་གྲངས་བཟུང་སྟེ་དགེ་འདུན་གྱི་དབུས་སུ་སྤྱོད་ལམ་འགྲེང་སྟེ་འདུད་པ་དང་བཅས་པས་དགེ་འདུན་བཙུན་པ་རྣམས་དགོངས་སུ་གསོལ། གཙུག་ལག་ཁང་ཆེ་གེ་མོ་ཞེས་བགྱི་བ་འདིར་དགེ་སློང་འདི་སྙེད་དང་། དགེ་ཚུལ་འདི་སྙེད་ཀྱིས་དབྱར་གནས་པའི་དགེ་འདུན་ལ་དགག་དབྱེ་མཛད་ལགས་སོ་ཞེས་ལན་གཅིག་བརྗོད། དགེ་སློང་གྲལ་ལ་འཁོད་པ་རྣམས་ཀྱིས་ལེགས་པར་མཛད་དོ། །

ཤིན་ཏུ་མཛད་དོ་ཞེས་ཀུན་གྱིས་བརྗོད་པར་བྱའོ། །
དེ་ནས་རྙེད་པ་རྣམས་དགེ་འདུན་གྱི་གནས་བརྟན་ནས་བཟུང་སྟེ་གསར་བུའི་བར་ལ་ཁྱེད་པར་དབུལ་ལོ། །
གསུམ་པ་མཇུག་གི་ཆོ་ག་ནི། བསྔོ་བ་རྣམ་པར་དག་པས་རྒྱས་གདབ་པར་བྱའོ། །
གཉིས་པ་དམིགས་བསལ་ནི། འདི་དག་ལ་གཞིའམ་གང་ཟག་གཉིས་བཞག་ནས་དགག་དབྱེ་བྱེད་དུ་རུང་བ་དངོས་པོའི་དམིགས་བསལ། བྱིན་གྱིས་བརླབས་ཏེ་སོང་བས་སྔར་དགག་དབྱེ་བྱེད་པ་དག་དང་ལྷན་ཅིག་དགག་དབྱེ་བྱ་བ། དབྱར་གྱི་ནང་དུ་བྱ་བས་འགྲོ་དགོས་པས་ཉ་ཤི་དང་བསྟུན་ཏེ་བྱ་བ། འཐབ་དཀྲོལ་ཅན་གྱི་རྐྱེན་གྱིས་སྔོན་རོལ་དུ་བྱ་བ། གནས་པར་མི་ནུས་པས་ཚོགས་པའི་དགག་དབྱེ་དུས་ཀྱི་སྔོན་རོལ་དུ་བྱ་བ། འཐབ་དཀྲོལ་ཅན་གྱི་རྐྱེན་གྱིས་དུས་ཀྱི་འོག་རོལ་དུ་དགག་དབྱེ་བྱར་རུང་བའི་དམིགས་བསལ་ཡོད་དོ། །
ཚོགས་པའི་དགག་དབྱེ་མ་གཏོགས་པ་རྣམས་ནི་དེང་དགེ་འདུན་གྱི་དགག་དབྱེ་བཅུ་བཞི་པའམ་བཅོ་ལྔ་པ་ལགས་ལ་ཞེས་སྔར་བཞིན་ཆོ་ག་སྦྱོར་དངོས་རྗེས་ཚང་བར་བརྗོད་པ་ཡིན། ཚོགས་པའི་དགག་དབྱེ་ནི་ཉ་ཤིའི་དུས་ལ་མི་ལྟོས། སྦྱོར་རྗེས་སྔར་དང་འདྲ་བས་དངོས་གཞི། བཙུན་པ་དགོངས་སུ་གསོལ། དེང་དགེ་འདུན་གྱི་དགག་དབྱེ་ལགས་ལ། བདག་དགེ་སློང་མིང་འདི་ཞེས་བགྱི་བའི་ཡང་དགག་དབྱེ་ལགས་ཏེ། བདག་དགེ་སློང་མིང་འདི་ཞེས་བགྱི་བས་དེང་དགག་དབྱེ་བྱིན་གྱིས་བརླབ་པར་བགྱིའོ། །
གང་གི་ཚེ་དགེ་འདུན་མཐུན་པ་ཚོགས་པ་རྙེད་པ་དེའི་ཚེ་བདག་ལ་མཐོང་བ་དང་། ཐོས་པ་དང་། དོགས་པའི་གནས་གསུམ་གྱིས་དབྱར་གནས་པའི་དགེ་འདུན་ལ་དགག་དབྱེ་བགྱིད་དོ་ཞེས་ལན་གསུམ་བརྗོད། དེ་དག་གིས་དུས་རེས་འགའ་བ་དང་འབྲེལ་པ་དགག་དབྱེའི་གཞི་སྟེ་དེ་རྣམས་ཀྱིས་དགེ་བ་ཉམས་སུ་ལེན་པ་བསླབ་པ་ཡོངས་སུ་སྦྱང་བའི་སྒོ་ནས་བསྲུང་བ་བསྟན་ནོ། །
ལྔ་པ་བདེ་བར་གནས་པའི་རྐྱེན་ལ་བརྟེན་ནས་བསྲུང་བ་ལ་གསུམ་སྟེ། བདེ་བར་གནས་པའི་རྐྱེན་གོས་ལ་བརྟེན་ནས་བསྲུང་བ། ཟས་ལ་བརྟེན་ཏེ་བསྲུང་བ། གནས་ལམ་ལ་བརྟེན་ཏེ་བསྲུང་བའོ། །
དང་པོ་ལ་གསུམ་སྟེ། གོས་གཞན་འབྱུང་བ་གཏེར་ལྟ་བུ་སྲ་བརྐྱང་གི་གཞི། གོས་དངོས་ཀྱི་གཞི། མི་རུང་བ་ཕལ་ཆེ་བ་ཀོ་ལྤགས་ཀྱི་གཞིའོ། །
དང་པོ་ལ་གསུམ་སྟེ། གདིང་བ་དང་། བཅང་པ་དང་། དབྱུང་བའོ། གདིང་བ་ལ་སྤྱི་དོན་བརྒྱད་དེ། དགོས་པ་དང་། གང་ཟག་དང་། གནས་དང་། དངོས་པོ་དང་། བྱེད་པ་བསྐོས་པ་དང་། དུས་ནམ་གྱི་ཚེ་དང་། ཡུན་ཇི་སྲིད་དུ་དང་། ཆོ་ག་གང་གིས་གདིང་བའོ། དང་པོ་དགོས་པ་ལ་གསུམ་སྟེ། གནས་བསྡུ་བའི་དགོས་པ་དང་། ལྟུང་བ་བཅུ་གནང་བས་དགེ་སློང་རྣམས་བདེ་བ་ལ་རེག་པར་གནས་པའི་དགོས་པ་དང་། སྦྱིན་པར་བྱ་བའི་ཆོས་བཤམ་པ་ལ་ལོངས་སྤྱོད་པའི་དགོས་པའོ། །
ཚུལ་དབང་ཞལ་ནས་དགོས་པ་དེ་གསུམ་སྲ་བརྐྱང་བཏིང་བའི་ཕན་ཡོན་བཅུ་པོ་འདི་ལས་ཚོལ་ཏེ། འདི་ལྟར་གནས་བསྡུ་བའི་དགོས་པ་ནི་གསུམ་སྟེ། འདུས་ཤིང་ཟ་བ་དང་། མ་སྨྲས་པར་གྲོང་དུ་འགྲོ་བ་དང་། ལྷག་མ་རྣམས་དང་རྙེད་པ་ཐུན་མོང་དུ་འགྱུར་བའོ། བདེ་བ་ལ་རེག་པའི་དགོས་པ་ནི་ལྔ་སྟེ། འཆང་བ་དང་། འབྲལ་བ་དང་། འཇོག་པ་དང་། གོས་རུང་བར་མ་བྱས་པར་ཇི་སྲིད་འདོད་པར་འཆང་བ་དང་། སྟོད་གཡོགས་སྨད་གཡོགས་དང་བཅས་པས་ལྗོངས་རྒྱུ་བའོ། །
ཐ་མ་ལ་གཉིས་ཏེ། ཡང་ཡང་ཟ་བ་དང་། གོས་སློང་བའོ། དེ་དག་ལས་བརྒྱད་ནི་དངོས་སུ་བཤད་ལ། གཉིས་ནི་ཤུགས་ལའོ་ཞེས་འདོད་དོ། །
གང་ཟག་ལ་བཅུ་སྟེ། བསྙེན་པར་རྫོགས་པའི་སྡོམ་པ་རྣམ་པར་དག་པ་དང་ལྡན་པ་དང་། ལྟ་བ་མཐུན་པ་དང་། མཚན་མཐུན་པ་དང་། རང་བཞིན་དུ་གནས་པ་དང་། དབྱར་འདི་ཉིད་དུ་ཁས་བླངས་པ་དང་། དབྱར་སྔ་མ་ཁས་བླངས་པ་དང་། དབྱར་མ་རལ་བ་དང་། ས་གཞན་ན་གནས་པ་མ་ཡིན་པ་དང་། དེ་ཉིད་ཐོབ་པ་མ་ཡིན་པ་དང་། བྱེ་བ་དག་ན་ཆོས་གཞན་པའི་རྗེས་སུ་སོང་བ་མ་ཡིན་པའོ། གནས་ནི་དབྱར་གནས་པའི་སའམ་འདིངས་ཀར་གཅིག་ཏུ་བྱས་པའོ། །

དངོས་པོ་ལ་དྲུག་སྟེ། དབྱར་བཏུས་པའི་རྒྱུ་ལས་བྱུང་བའི་གོས་ཀྱི་རྙེད་པར་བགྲང་བ་དང་། དགག་དབྱེའི་དངོས་གཞིའི་དུས་ཀྱི་མཐའ་འམ་ཚེས་བཅུ་དྲུག་གི་གདིང་བའི་ཉི་མའི་མཐར་གྲུབ་པ་དང་། བདག་པོ་དགེ་འདུན་མཚན་ཉིད་དང་ལྡན་པའི་ཡིན་པ་དང་། རུང་བ་དང་། ཚད་དང་ལྡན་པ་དང་། གྲངས་ཚང་བའོ། །
རུང་བ་ལ་བཞི་སྟེ། རྒྱུའི་སྒོ་ནས་དང་། དབྱིབས་ཀྱི་སྒོ་ནས་དང་། ཁ་དོག་གི་སྒོ་ནས་དང་། རུང་བའི་ཆོ་གའི་སྒོ་ནས་རུང་བའོ། །
ལྔ་པ་ནི། ཆོས་དྲུག་དང་ལྡན་པ་བསྐོ་བ་སྟེ། བཅུ་དྲུག་ནི་སྔར་གྱི་བཅུའི་ཐོག་ཏུ་བདུན་པས་མི་འགྲོ་བ་ལ་སོགས་པ་བཞི་དང་། བསྐོས་པ་དང་མ་བསྐོས་པའི་བྱེ་བྲག་ཤེས་པ་དང་། འདིངས་པའི་ཆོ་ག་ལ་མཁས་པའོ། །
དུས་ནི་སྟོན་ཟླ་འབྲིང་པོའི་ཚེས་བཅུ་དྲུག་ལའོ། །
ཡུན་ནི་དེ་ཉིད་ནས་ཟླ་བ་ལྔའོ། །
ཆོ་ག་ལ་གསུམ་སྟེ། སྦྱོར་བ་དང་། དངོས་གཞི་དང་། མཇུག་གོ །སྦྱོར་བ་ལ་གཉིས། དགེ་འདུན་གྱི་དང་། བསྐོས་པའི་འོ། །
དགེ་འདུན་གྱི་ལ་བཞི་སྟེ། ཞག་མ་ལོན་པར་ཚོགས་པས་མོས་པར་བྱ་བ་དང་། མཚམས་ཀྱི་ནང་དུ་བློ་མཐུན་པར་བྱ་བ་དང་། འདིངས་མཁན་བསྐོ་བ་དང་། གསོལ་བ་བྱས་ཏེ་དེ་ལ་གཏད་པའོ། །
བསྐོས་པའི་ལ་བཞི་སྟེ། མནོད་པ་ལ་སོགས་པའི་ཚེ་བསམ་པ་རྣམ་པ་གསུམ་བསྐྱེད་པ་དང་། དྲུབ་པ་ལ་སོགས་པ་ལ་དེས་སྔོན་དུ་འགྲོ་བར་བྱ་བ་དང་། དགག་དབྱེའི་ཉིན་པོ་འདིངས་པར་གོ་བར་བྱ་བ་དང་། ཉི་མ་དེ་ཉིད་ལ་འདུ་བའི་སྐབས་རྗེས་སུ་སྒྲུབ་པའོ། དངོས་གཞིའི་ཆོ་ག་ནི་བསྐོས་པའི་གང་ཟག་གིས་སྲ་བརྐྱང་གཟེབ་ཀྱི་སྐྲོག་མར་རས་དཀར་པོས་དཀྲིས་ཤིང་དྲི་དག་གིས་བརྒྱན་པ་ཐོགས་ཏེ་རྒན་ལོགས་སུ་འདུག་ནས་ལན་གསུམ་བརྗོད་པའོ། །
མཇུག་ཏུ་བརྗོད་པའི་ཆོ་ག་ལ་གཉིས་ཏེ། བསྐོས་པའི་གང་ཟག་གིས་རེ་རེའི་མདུན་དུ་གོ་བར་བྱ་བ་དང་། དགེ་འདུན་གྱིས་མ་དད་པ་སྤང་བའི་ཕྱིར་ལེགས་པར་བཏིང་ངོ་། །
ཤིན་ཏུ་བཏིང་ངོ་། །
འདི་ལས་བྱུང་བའི་རྙེད་པ་དང་ཕན་ཡོན་བདག་གི་ཡང་ཡིན་ནོ་ཞེས་བརྗོད་པའོ། །
བཅང་བ་ལ་གསུམ་སྟེ། ཆུད་ཟ་བ་སྤང་བ་དང་། མ་གུས་པ་སྤང་བ་དང་། འབྲལ་བ་སྤང་བའོ། །
དབྱུང་བ་ལ་གཉིས་ཏེ། རང་འཇུག་པ་དང་བྲལ་བ་དང་། བཅོས་མས་དབྱུང་བའོ། །
རང་འཇུག་པ་དང་བྲལ་བ་ལ་གཉིས་ཏེ། དགེ་འདུན་མཐའ་དག་གི་དང་། གང་ཟག་སྒོས་ཀྱིའོ། དགེ་འདུན་གྱི་ལ་དྲུག་སྟེ། སྲ་བརྐྱང་གིས་མཚམས་གཞན་དུ་ཕྱིན་པ་དང་། བྱིན་གྱིས་རློབ་པ་པོ་མེད་པར་མཚམས་ནང་དུ་སྐྱ་རེངས་ཤར་བ་དང་། དུས་ཀྱི་འཕེན་པ་ཟད་པ་དང་། དུས་མ་ཡིན་པར་བཏིང་བ་ལ་དེར་ཤེས་པ་དང་། རྟེན་ཞིག་པ་སྟེ་སྲ་བརྐྱང་བརླག་པ་དང་། བྱེད་པ་པོ་ཉམས་པ་སྟེ། འདིངས་མཁན་དགེ་སློང་མ་ཡིན་པར་སོང་བའོ། །
གང་ཟག་སྒོས་ཀྱི་ལ་བཞི་སྟེ། སྦྱོར་བས་འགྲོ་བ་དང་། ངེས་པར་བྱེད་པ་དང་། ཡིད་གཉིས་དང་། ཐོས་པ་ལས་བྱུང་བའོ། །
སྦྱོར་བས་འགྲོ་བ་ནི་མཚམས་ལས་ཕྱིས་མི་འོང་བའི་བསམ་པས་འགྲོ་བ་སྟེ། དེ་ལ་བཞི་སྟེ། གོས་ལ་རེ་བ་མེད་པ་ན་མཚམས་ལས་འདས་ན་འབྲེལ་མེད་ཀྱི་ལ་གཅིག་གོ །འབྲེལ་བཅས་གསུམ་ནི་གོས་ལ་རེ་བ་ཡོད་ན་བྱེད་པར་འགྱུར་བ་མཐར་ཐུག་པ་དང་། བརྩམ་པ་ཞིག་པ་དང་། བསམ་པ་རྒྱུན་ཆད་པ་སྟེ་གསུམ་མོ། །
ངེས་པར་བྱེད་པ་ལ་བཞི་སྟེ། མཚམས་ཀྱི་ཕྱི་རོལ་དུ་ཕྱིར་མི་འོང་བའི་སེམས་སྐྱེས་སམ་གོས་ལ་རེ་བ་མེད་ན་འབྲེལ་མེད་ཀྱི་ལ་གཅིག་གོ །གོས་ལ་རེ་བ་ཡོད་ན་སྔ་མ་བཞིན་དུ་གསུམ་མོ། །
ཡིད་གཉིས་ལ་མཚམས་ཀྱི་ནང་ན་དང་མཚམས་ཀྱི་ཕྱི་རོལ་དུའོ། །

ནང་ལ་དྲུག་སྟེ། གོས་ལ་ངེས་པ་སྐྱེས་ནས་མཚམས་ལ་ཡིད་གཉིས་དང་། མཚམས་ལ་ངེས་པ་སྐྱེས་ནས་གོས་ལ་ཡིད་གཉིས་དང་། གཉི་ག་ལ་ཡིད་གཉིས་ཟ་བ་སྟེ་འབྲེལ་མེད་གསུམ་མོ། །
འབྲེལ་བཅས་ནི་གོས་ལ་རེ་བ་ཡོད་ན་སྔ་མ་བཞིན་གསུམ་མོ། །
མཚམས་ཀྱི་ཕྱི་རོལ་དུ་ཡང་དེ་བཞིན་ཏེ་དྲུག་གོ །ཐོས་པ་ལས་བྱུང་བ་ལ་གཉིས་ཏེ། མཚམས་ནང་དུ་ཐོས་པ་སྦྱོར་འགྲོ་དང་བསྟུན་པ་བཞིའོ། །
ཕྱི་རོལ་དུ་ཐོས་པ་ངེས་བྱེད་དང་བསྟུན་པ་དང་བཞི་སྟེ་བརྒྱད་དོ། །
བཅོས་མས་དབྱུང་བ་ནི་གཉིས་ཏེ། དུས་སུ་དབྱུང་བ་དང་། གོང་རོལ་དུའོ། །
དེ་ལྟར་ན་མ་ལྟ་བུའི་ཚིགས་སུམ་ཅུ་རྩ་དྲུག་གོ །གཉིས་པ་གོས་དངོས་ཀྱི་གཞི་ལ། འཚོ་བའི་ཡོ་བྱད། ཁོ་བའི་ཡོ་བྱད། ལྷག་པའི་ཡོ་བྱད། ཡོ་བྱད་ཕྲན་ཚེགས་དང་བཞི་ཡིན། དེ་དག་ཀྱང་ཧ་ཅང་བཟང་ཆེས་པ་དང་། ངན་ཆེས་པ་ལོངས་སྤྱོད་དུ་མི་རུང་། དེའི་ས་མཚམས་བྱིན་རླབས་ཀྱིས་འཛིན་ཏེ་བྱིན་རླབས་འཆགས་སུ་རུང་བ་ནི་ལོངས་སྤྱད་བྱའོ། །
དང་པོ་འཚོ་བའི་ཡོ་བྱད་ལ་བཅུ་གསུམ་སྟེ། སྣམ་སྦྱར་དང་། བླ་གོས་དང་། མཐོང་གོས་དང་། ཤམ་ཐབས་དང་། ཤམ་ཐབས་ཀྱི་གཟན་དང་། རྔུལ་གཟན་དང་། རྔུལ་གཟན་གྱི་གཟན་དང་། གདོང་ཕྱིས་དང་། གཡན་པ་དགབ་པ་དང་། རྣག་གཟན་དང་། སྐྲ་བཟེད་དང་། གདིང་བ་དང་། རས་ཆེན་ནོ། །
དེ་རྣམས་གང་ཡང་རུང་བ་བྱིན་གྱིས་རློབ་པ་ལ། སྦྱོར་དངོས་རྗེས་གསུམ་ལས། དང་པོ་སྦྱོར་བ་ལྷམ་ཕུད། བླ་གོས་ཕྲག་པར་བཀལ། ཡུལ་དགེ་སློང་དེ་རྒན་ན་ཕྱག་བྱ། གཞོན་ན་ཐུགས་གཏད་པར་ཞུ་བ་དབུལ། ཡུལ་རྟེན་འགྲེངས་ཏེ་བདུད་པ་དང་བཅས་པའི་སྒོ་ནས་ཆོས་གོས་ཀྱི་གྲྭ་ནས་བཟུང་སྟེ། དངོས་གཞི་གང་བྱིན་གྱིས་རློབ་པ་དེར་བརླབ་བར་བགྱིའོ་སྙམ་དུ་སེམས་བསྐྱེད་ལ། བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བའི་ཆོས་གོས་བགྱིས་ལགས་པ་རུང་བ་སྤྱད་པར་འོས་པ་འདི་བདག་གི་ཆོས་གོས་སྣམ་སྦྱར་དུ་བྱིན་གྱིས་བརླབ་པར་བགྱིའོ་ཞེས་ལན་གསུམ་བརྗོད། མཇུག་ཐབས་ཡིན་ནོ་ཞེས་པའི་ལན་དུ་ལེགས་སོ་ཞེས་བརྗོད། དེས་མཚོན་ནས་བླ་གོས་ལ་སོགས་བཅུ་གཉིས་པོ་ཀུན་ལ་མིང་བརྗེས་པས་ཆོག་པ་ཡིན་ཏེ། དེ་ནི་ཡོངས་སུ་རྫོགས་པའི་བྱིན་རླབས་ཡིན་ནོ། །
ཆོས་གོས་སྣམ་སྦྱར་སོགས་གསུམ་གྱི་རྒྱུ་བྱིན་གྱིས་རློབ་ན་སྦྱོར་བ་དང་མཇུག་གོང་དང་འདྲ། དངོས་གཞི་བདག་དགེ་སློང་མིང་འདི་ཞེས་བགྱི་བའི་གོས་འདི་བདག་གི་ཆོས་གོས་སྣམ་སྦྱར་དུ་བྱིན་གྱིས་བརླབ་བོ། །
འཚལ་ལ་བར་ཆད་མ་བྱུང་ན་སྣམ་ཕྲན་དགུ་པ་ལ་སོགས་པར་བགྱིས་ཏེ་གླེགས་བུ་ཕྱེད་དང་གསུམ་པ་ལ་སོགས་པར་བགྱིའོ། །
བཀྲུའོ། །
བཅང་ངོ་། །
དྲའོ། །
སྡེབ་བོ། །
ཟུང་གདབ་བོ། །
དྲུབ་བོ། །
ཁ་བསྒྱུར་རོ། །
ཡང་ན་འདི་ལ་ལྷན་ཐབས་སུ་གླན་ནོ། །
རྐྱེན་ཇི་ལྟ་བ་བཞིན་དུ་བགྱིས་ཏེ། ཆོས་གོས་འདི་ནི་རུང་བར་སྤྱོད་པར་འོས་པའོ་ཞེས་ལན་གསུམ་བརྗོད། །
བླ་གོས་ནི། བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བའི་གོས་འདི་བདག་གི་ཆོས་གོས་བླ་གོས་སུ་བྱིན་གྱིས་བརླབ་བོ། །
འཚལ་ལ་བར་ཆད་མ་བྱུང་ན་སྣམ་ཕྲན་བདུན་པར་བགྱིས་ཏེ། གླེགས་བུ་ཕྱེད་དང་གསུམ་པར་བགྱིའོ། །
བཀྲུའོ་ལ་སོགས་པ་བདུན་གོང་དང་འདྲ། ཡང་ན་འདི་ལ་ལྷན་ཐབས་སུ་གླན་ནོ། །
རྐྱེན་ཇི་ལྟ་བ་བཞིན་དུ་བགྱིས་ཏེ། ཆོས་གོས་འདི་ནི་རུང་བ་སྤྱོད་པར་འོས་པའོ་ཞེས་ལན་གསུམ་བརྗོད། མཐང་གོས་ནི། བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བའི་གོས་འདི་བདག་གི་ཆོས་གོས་མཐང་གོས་སུ་བྱིན་གྱིས་བརླབ་བོ། །

འཚལ་ལ་བར་ཆད་མ་བྱུང་ན་སྣམ་ཕྲན་ལྔ་པར་བགྱིས་ཏེ། གླེགས་བུ་ཕྱེད་དང་གཉིས་པར་བགྱིའོ། །
བཀྲུའོ་ལ་སོགས་གོང་དང་འདྲ། གཉིས་པ་མཁོ་བའི་ཡོ་བྱད་ཀྱི་གོས་བྱིན་གྱིས་བརླབ་པ་ནི་དཀར་པོ་དང་། ཁ་ཚར་ཅན་དང་། ཕུན་ཚར་ཅན་ཁྲུ་གང་ཡན་ཆད་ལའང་བྱིན་རླབས་འཆགས་པ་ཡིན་ཏེ། དེ་བྱིན་གྱིས་བརླབ་པ་ནི། སྦྱོར་བ་དང་མཇུག་གོང་དང་འདྲ། དངོས་གཞི་བསམ་པས་རུང་བ་མ་ཡིན་པའི་དངོས་པོ་འདི་བདག་དང་གྲོགས་ཚངས་པར་མཚུངས་པར་སྤྱོད་པའི་རུང་བའི་དངོས་པོར་བསྒྲུབ་པར་བགྱིའོ་སྙམ་དུ་བསམས་ལ། བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བའི་གོས་འདི་བདག་དང་གྲོགས་ཚངས་པ་མཚུངས་པར་སྤྱོད་པའི་མཁོ་བའི་ཡོ་བྱད་དུ་བྱིན་གྱིས་བསླབ་པར་བགྱིའོ། །
རྐྱེན་ཇི་ལྟ་བ་བཞིན་དུ་བགྱིའོ་ཞེས་ལན་གསུམ་བརྗོད། གསུམ་པ་ལྷག་པའི་ཡོ་བྱད་ཀྱི་གོས་བྱིན་གྱིས་བརླབ་པ་ནི། གང་ཟག་སྐྱིད་དེ་བ་དང་། ཤིག་སྲོ་མང་བ་དང་། ཡུལ་ངན་པར་གནས་པ་དང་། རྔུལ་དང་དྲི་མ་ཆེ་བ་དང་། ཐོབ་པ་ཉུང་བ་དང་། ལྷ་ལས་ཚེ་འཕོས་པ་དང་། གོས་ཟས་ཀྱི་འདུན་པ་ཆུང་བ་སྟེ། བདུན་པོ་དེ་ལ་འཚོ་བའི་ཡོ་བྱད་གཉིས་པ་གནང་བ་ཡིན་པས་བྱིས་གྱིས་བརླབ་པ་ནི། སྦྱོར་བ་དང་མཇུག་གོང་དང་འདྲ། དངོས་གཞི་ལ་གོས་དེ་མཁན་པོའམ་སློབ་དཔོན་གྱི་ཡིན་པར་བཅང་བར་བྱའོ་སྙམ་དུ་བསམས་ཏེ། དེ་གཉིས་མ་ཡིན་པ་གཅིག་གི་དྲུང་དུ། བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བའི་གོས་ལྷག་མ་རུང་བ་མ་བགྱིས་པ་རུང་བ་བགྱི་བར་འོས་པ་འདི་མཁན་པོའི་ལགས་པར་རུང་བར་བགྱིའོ། །
མཁན་པོ་ལ་ཡིད་གཏད་དེ་བཅང་བར་བགྱིའོ། །
རྐྱེན་ཇི་ལྟ་བ་བཞིན་དུ་བགྱིའོ་ཞེས་ལན་གསུམ་བརྗོད། བཞི་པ་ཡོ་བྱད་ཕྲན་ཚེགས་པ་ནི། འཚོ་བའི་ཡོ་བྱད་ཕྲན་ཚེགས་གཏུར་བུ་དང་། ཞྭ་དང་། སྐེ་རགས་དང་། ཆུ་ཚགས་དང་། ཚད་དུ་མ་ཆོག་པའི་གདོང་ཕྱིས་དང་། སྟན་དང་། ལྷྭམ་དང་། བྱིས་ཆིངས་དང་། ལྷྭམ་འབོབ་དང་། ལྷྭམ་སྒྲོག་དང་། པར་པུར་གྱི་སྣོད་དང་། ལྷུང་བཟེད་ཀྱི་སྣོད་དང་། ལྷུང་བཟེད་ཀྱི་ཁ་གཡོགས་སོགས་རང་རང་གི་ཚད་དུ་ལོངས་པ་རྣམས་ཡིན་ལ་དེ་རྣམས་བྱིན་གྱིས་བརླབ་པ་ནི། བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བའི་གོས་འདི་གཏུར་པུར་བྱིན་གྱིས་བརླབ་པར་བགྱིའོ་ཞེས་ལན་གསུམ་དུ་བརྗོད་དོ། །
སྦྱོར་བ་དང་འཇུག་གོང་དང་འདྲ། ཞྭ་ལ་སོགས་པ་གཞན་ལའང་དེ་དང་འདྲ་ཞིང་མིང་བརྗེ། ཚད་དུ་མ་ལོངས་པའི་རས་རོས་ལ་ངག་ཏུ་བརྗོད་པའི་བྱིན་རླབས་མི་དགོས། རང་རང་གི་མིང་གིས་ལན་གཅིག་སེམས་བསྐྱེད་པས་ཆོག ལྷག་པའི་ཡོ་བྱད་ཀྱི་གོས་ཕྲན་ཚེགས་གཏུར་བུ་སོགས་གཉིས་པ་ལྟ་བུ་དང་། མཁོ་བའི་ཡོ་བྱད་ཀྱི་གོས་ཕྲན་ཚེགས་ནི་གོས་ཁྲུ་གང་བས་ཆུང་བ་ལྟ་བུ་ནི་རང་རང་གི་མིང་དུ་སེམས་བསྐྱེད་པས་བྱིན་གྱིས་བརླབ་པར་བགྱིའོ། །
དེ་རྣམས་ཀྱིས་དངོས་ཀྱི་དོན་བྱིན་གྱིས་བརླབ་པའོ། །
ཞར་ལ་དེ་དག་གི་བྱིན་རླབས་དབྱུང་བ་ནི། འཚོ་བའི་ཡོ་བྱད་ཀྱི་གོས་བྱིན་རླབས་འབྱིན་ན། མངོན་སུམ་དུ་གྱུར་པ་དང་། མ་གྱུར་ཀྱང་རང་གི་ལག་ན་འདུག་པར་བསམས་ལ། སྦྱོར་བ་དང་མཇུག་བྱིན་གྱིས་རློབ་པ་དང་འདྲ། དངོས་གཞི། བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བའི་ཆོས་གོས་བགྱིས་ལགས་པ་རུང་བར་སྤྱད་པར་འོས་པ་འདི་བདག་གི་ཆོས་གོས་སྣམ་སྦྱར་དུ་བྱིན་གྱིས་བརླབས་པ་ལས། དེ་ལྟ་བས་ན་དངོས་པོ་དེ་སླར་དབྱུང་བར་བགྱིའོ་ཞེས་ལན་གསུམ་བརྗོད། བླ་གོས་དང་མཐང་གོས་གཉིས་ཀྱང་དེ་དང་མིང་བརྗེས་པས་ཆོག ལྷག་པའི་ཡོ་བྱད་ཀྱི་བྱིན་རླབས་འབྱིན་པའི་ཆོ་ག་མེད། འཚོ་བའི་ཡོ་བྱད་ཀྱི་གོས་ཕྲན་ཚེགས་ལ་ཚད་དུ་ལོངས་པ་གཏུར་བུ་ལྟ་བུའི་བྱིན་རླབས་འབྱིན་ན། བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བའི་གོས་འདི་གཏུར་བུར་བྱིན་གྱིས་བརླབས་པ་ལས། དེ་ལྟ་བས་ན་དངོས་པོ་དེ་སླར་དབྱུང་བར་བགྱིའོ། །

ཞེས་ལན་གསུམ་བརྗོད། ཚད་དུ་མ་ལོངས་པ་ལ་འདིའི་བྱིན་རླབས་དབྱུང་བར་བྱའོ་སྙམ་དུ་སེམས་བསྐྱེད་པས་ཆོག་གོ །ལྷག་པའི་ཡོ་བྱད་ཀྱི་གོས་ཕྲན་ཚེགས་ཀྱང་སེམས་བསྐྱེད་པའི་དབྱུང་བས་ཆོག མཁོ་བའི་ཡོ་བྱད་ཀྱི་གོས་ཕྲན་ཚེགས་ལ་དབྱུང་བ་མེད་དོ། །
གསུམ་པ་མི་རུང་བ་ཕལ་ཆེ་བ་ཀོ་ལྤགས་ཀྱི་གཞི་ནི། ཡུལ་མཐའ་འཁོབ་ཏུ་དགེ་སློང་ལྔས་བསྙེན་པར་རྫོགས་པ་དང་། ཞྭ་དང་། མཆིལ་ལྷྭམ་དང་། ཀོ་ལྤགས་སྤྱི་དང་། ཐ་གུའི་ལྷམ་གནང་ལ་ཡུལ་དབུས་སུ་བཀག་གོ །དབུས་དང་མཐའ་འཁོབ་ཀྱི་ཁྱད་པར་ནི་ཆོས་ཚིགས་ཀྱིས་ཕྱེ་བ་དང་། ས་ཚིགས་ཀྱིས་ཕྱེ་བ་གཉིས་ལས། འདིར་ཕྱི་མ་སྟེ། མ་ག་དྷ་རྡོ་རྗེའི་གདན་ནས་ཤར་དུ་ལི་ཁ་ར་ཤིང་འཕེལ། ལྷོ་གྲོང་ཁྱེར་འདམ་བུ་ཅན། ནུབ་ཏུ་བྲམ་ཟེ་ཀ་བ་དང་ཉེ་བའི་ཀ་བའི་གྲོང་། བྱང་དུ་རི་བོ་མུན་པ་ཅན་གྱི་བར་རྣམས་ནི་ཡུལ་དབུས་ཡིན་ལ། དེའི་ཕྱིར་རོལ་ནི་མཐའ་འཁོབ་ཡིན་ནོ། ཀོ་ལྤགས་ཀྱི་བྱེ་བྲག་སེང་གེ་དང་། སྟག་དང་། གུང་ལ་སོགས་པ་ཡུལ་མཐའ་འཁོབ་ཏུ་ཡང་བཀག་ལ། ནད་པ་ལ་ནི་ཞྭ་དང་། མཆིལ་ལྷྭམ་དང་། ཀོ་ལྤགས་ཀྱི་བྱེ་བྲག་ཡུལ་དབུས་སུ་ཡང་གནང་ངོ་། །
དེ་དག་གིས་ནི་བདེ་བར་གནས་པའི་རྐྱེན་གོས་ལ་བརྟེན་ནས་བསྲུང་བ་བཤད་ཟིན་ཏོ།།  །།གཉིས་པ་བདེ་བར་གནས་པའི་རྐྱེན་ཟས་ལ་བརྟེན་ནས་བསྲུང་བ་ལ་གསུམ་སྟེ། ཟས་ཀྱི་དངོས་ཇི་ལྟར་བསྟེན་པ། ཟས་ཀྱི་སྣོད་སྤྱད་ཅི་ལྟར་བསྟེན་པ། ཟས་ཀྱི་གནས་རུང་ཁང་ཅི་ལྟར་བྱ་བའི་ཚུལ་ལོ། །
དང་པོ་ལ་བདུན་ཏེ། དབྱེ་བ། ངོ་བོ། མཚན་ཉིད། མིང་འདོགས་པའི་རྒྱུ། དགོས་པ། བསྟེན་ཚུལ། བྱིན་གྱིས་རློབ་པའི་ཚུལ་ལོ། །
དང་པོ་ནི། དུས་སུ་རུང་བ། ཐུན་ཚོད་དུ་རུང་བ། ཞག་བདུན་པ། འཚོའི་བར་དུ་བཅང་བའོ། །
གཉིས་པ་ལ་དུས་སུ་རུང་བ་ནི། བཟའ་བ་ལྔ་དང་། བཅའ་བ་ལྔ་ལ་སོགས་པ་རང་གླིང་གི་སྐྱ་རེངས་ཤར་ནས་གུང་ཚིགས་ཚུན་ཆད་བསྟེན་དུ་རུང་བའོ། །
ཐུན་ཚོད་དུ་རུང་བ་ནི་ཙོ་ཚྭ་དང་། ཆུ་ཤིང་གི་འབྲས་བུ་དང་། རྒྱ་ཤུག་དང་། ཨ་ཤྭ་ཀ་དང་། ཨུ་དུམ་ཝཱ་ར་དང་། པ་རུ་ཤ་ཀ་དང་། རྒུན་འབྲུམ་དང་། འབྲ་གོའི་བཏུང་བ་སོགས་དང་། བཅོས་པའི་ཚྭ་དང་། འབྲུའི་ཚྭ་དང་། ཞོའི་ཁ་ཆུ་དང་། དར་བའི་དྭངས་མ་དང་། རྩབས་མོ་སྟེ་སྐྱུར་པོ་ལྔ་རུང་ཆུས་བཏབ་པ། ཚགས་ཀྱིས་བཙགས་པ། ཤིན་ཏུ་སླ་བ་བཞིན་སྣང་བ། འདམ་བུ་ཉག་མའི་མདོག་ལྟ་བུའི་བཏུང་བ་དེ་རྣམས་བྱིན་གྱིས་མ་བརླབས་པ་ནི་ཐམས་ཅད་ཀྱིས་བཏུང་དུ་རུང་ཞིང་། བྱིན་གྱིས་བརླབས་པ་ནི་ནད་པས་བཏུང་བར་བྱ་བ་ཡིན་ནོ། །
རྒྱུ་དུས་རུང་ཡིན་ན་དེ་སྔ་དྲོ་ནས་མཚན་མའི་ཐུན་དང་པོའི་བར་དུ་བསྟེན་དུ་རུང་བའོ། །
ཞག་བདུན་པ་ནི་ཞུན་མར་དང་། འབྲུ་མར་དང་། སྦྲང་རྩི་དང་། བུ་རམ་གྱི་དབུ་བ་ལྟ་བུ་བྱིན་གྱིས་མ་བརླབས་པ་དུས་ཐམས་ཅད་དུ་ཐམས་ཅད་ཀྱིས་བསྟེན་དུ་རུང་ཞིང་། བྱིན་གྱིས་བརླབས་པ་ནད་པ་དང་། ལམ་ཞུགས་དང་། དགེ་སྐོས་དང་། ལག་གི་གླ་རྣམས་ཀྱིས་བསྟེན་དུ་རུང་ལ། གཞན་གྱིས་བསྟེན་དུ་མི་རུང་ངོ་། །
འཚོ་བའི་བར་དུ་བཅང་བ་ནི་རྩ་བ་དང་། སྡོང་བུ་དང་། མེ་ཏོག་དང་། འདབ་མ་དང་། འབྲས་བུའི་སྨན་ཏེ་ཨར་བར་སྐྱུར་གསུམ་ལ་སོགས་པ་དང་། ཚྭ་ལྔ་དང་། འགྱུར་བྱེད་ལྔ་ལ་སོགས་པའོ། །
གསུམ་པ་ལ་དུས་རུང་གི་མཚན་ཉིད། བཀྲེས་པ་སེལ་བ་གཙོ་བོར་གྱུར་ཅིང་། སྤྱིར་བཏང་དུ་ཕྱི་དྲོ་མི་རུང་བའོ། །
ཐུན་ཚོད་དུ་རུང་བའི་མཚན་ཉིད། རབ་བྱུང་ལ་གནང་ཞིང་སྐོམ་པ་སེལ་བ་གཙོ་བོར་གྱུར་པའི་བཏུང་བའོ། །

ཞག་བདུན་པའི་མཚན་ཉིད། བཀྲེས་པ་དང་འདུས་ནད་སེལ་བ་གཙོ་བོར་གྱུར་ཅིང་བྱིན་གྱིས་མ་བརླབས་ན་དུས་ཐམས་ཅད་དུ་རུང་ཞིང་ཞག་བདུན་ལས་མ་འདས་པར་བྱིན་གྱིས་བརླབ་པའོ། །
འཚོ་བའི་བར་དུ་བཅང་བའི་མཚན་ཉིད། འདུས་ནད་སེལ་བ་ལ་གཙོ་བོར་གྱུར་ཅིང་། ནད་ཞི་བའི་མཐའ་ཚུན་ཆད་དུ་བཅང་དུ་རུང་བའོ། །
བཞི་པ་ནི་སྔ་དྲོའི་དུས་ཁོ་ནར་རུང་བས་དུས་རུང་། ཐུན་ཚོད་ཀྱི་མཐར་རུང་བས་ཐུན་ཚོད་རུང་བ། བྱིན་གྱིས་བརླབ་ན་ཞག་བདུན་ཁོ་ནར་རུང་བས་ཞག་བདུན་པ། ནད་སོས་ཀྱི་བར་དུ་རུང་བས་འཚོ་བའི་བར་དུ་བཅང་བའོ། ལྔ་པ་དགོས་པ་ནི། བཀྲེས་པ་སེལ་བ་སོགས་གོང་བཞིན་ནོ། །
དྲུག་པ་ནི་ནད་པས་ནི་མིག་སྨན་དང་དོམ་ལྤགས་སོགས་ལུས་ཀྱིས་བསྟེན་པ་དང་། དུས་རུང་དུས་མ་ཡིན་པར་བསྟེན་པ་དང་། དུས་མ་ཡིན་པར་རུང་བ་བྱིན་གྱིས་བརླབས་པའི་མཐའ་ཚུན་ཆད་དུ་བསྟེན་པ་ལ་སོགས་པའོ། །
མི་ན་བས་དུས་རུང་དུས་དེ་ཉིད་དུ་བསྟེན་པ་དང་། དུས་མ་ཡིན་པ་རུང་བ་བྱིན་གྱིས་མ་རླབས་པ་དུས་ཐམས་ཅད་དུ་བསྟེན་དུ་རུང་ངོ་། །
བདུན་པ་སྨན་བྱིན་གྱིས་བརླབ་ཚུལ་ནི་ཐུན་ཚོད་དུ་རུང་བ་ལ་སྔ་དྲོ་རུང་ཆུ་གཏོར། བྱིན་ལེན་བྱས་ནས་ཡུལ་དང་བརྟེན་གཉིས་ཀ་འགྲེང་སྟེ། ལག་པ་གཡོན་དུ་བཞག་གཡས་པས་བཀབ་ནས། དགོངས་གསོལ། བདག་མིང་འདི་ཞེས་བགྱི་བའི་ཐུན་ཚོད་དུ་རུང་བའི་སྨན་འདི་བདག་དང་ཚངས་པར་མཚུངས་པར་སྤྱོད་པ་རྣམས་ཀྱིས་བགྱི་བ། ཐུན་ཚོད་དུ་རུང་བར་བྱིན་གྱིས་བརླབ་བོ་ཞེས་ལན་གསུམ་དང་ཐབས་ལེགས་བྱའོ། །
ཞག་བདུན་པ་དང་འཚོ་བའི་བར་དུ་བཅང་བ་ལ་ཡང་དེ་བཞིན་ནོ། །
ལྷག་པ་བྱིན་གྱིས་བརླབ་ན་དགོངས་གསོལ། བདག་མིང་འདི་ཞེས་བགྱི་བའི་སྨན་ལྷག་པ་རུང་བ་མ་བགྱིས་པ་རུང་བར་བགྱི་བར་འོས་པ་འདི། མཁན་པོའི་ལགས་པར་རུང་བར་བགྱིའོ། །
མཁན་པོ་ལ་ཡིད་གཏད་དེ་བཅང་བར་བགྱིའོ། །
རྐྱེན་ཇི་ལྟ་བ་བཞིན་དུ་བགྱིའོ་ཞེས་ལན་གསུམ་དང་ཐབས་ལེགས་བྱའོ། །
སྨན་ཕྲན་ཚེགས་བྱིན་གྱིས་བརླབ་པ་ནི་སྣར་བླུགས་པ་དང་། རྐང་ལག་བཀྲུ་བ་དང་། ཤུ་བ་དང་། བོལ་ཐོག་ལ་སོགས་པ་ལ་བྱུག་པའི་དོན་དུ་བཅང་བར་བགྱིའོ་སྙམ་དུ་སེམས་བསྐྱེད་པས་ཆོག་གོ །བྱིན་རླབས་དབྱུང་བ་ནི། དགོངས་གསོལ། བདག་མིང་འདི་ཞེས་བགྱི་བའི་སྨན་འདི་གང་གི་ཚེ་ཐུན་ཚོད་དུ་རུང་བར་བྱིན་གྱིས་བརླབས་པ་ལས། དེ་ལྟ་བས་ན་དངོས་པོ་དེ་ཉིད་སླར་དབྱུང་བར་བགྱིའོ་ཞེས་ལན་གསུམ་ཐབས་ལེགས་བྱའོ། གཞན་གྱི་མིང་ཡིན་ན་མིང་བརྗེའོ། ལྷག་པའི་དབྱུང་བ་ནི། དགོངས་གསོལ་བདག་མིང་འདི་ཞེས་བགྱི་བའི་སྨན་ལྷག་པ་འདི་གང་གི་ཚེ་མཁན་པོའི་ལགས་པར་རུང་བར་བགྱིས་པ་ལས་དེ་ལྟ་བས་ན་དངོས་པོ་དེ་ཉིད་སླར་དབྱུང་བར་བགྱིའོ་ཞེས་ལན་གསུམ་དང་ཐབས་ལེགས་བྱའོ། །
བྱིན་རླབས་འཇིག་པའི་རྒྱུ་ནི་བྱིན་ལེན་ཞིག་པ་དང་། རོ་འགྱུར་བ། ཚོགས་ཕྱུང་བ་དང་། རང་རང་གི་དུས་ལས་འདས་པའོ། །
གཉིས་པ་སྨན་གྱི་སྣོད་སྤྱད་ཇི་ལྟར་བསྟེན་པའི་ཚུལ་ནི། སྣོད་སྤྱད་ཀྱང་མཐའ་གཉིས་སྤངས་ཏེ། རུང་བ་ཚད་ལྡན་བྱིན་གྱིས་བརླབས་ཏེ་ལོངས་སྤྱད་པ་ཡིན་པས། དེའི་སྦྱོར་བ་ནི་ཡུལ་དགེ་སློང་དེ་རྒན་ན་ཕྱག་འཚལ། གཞོན་ན་ཐུགས་གཏད་པར་ཞུ་བ་དབུལ། གཉིས་ཀ་སྤྱོད་ལམ་འགྲེང་སྟེ། གཉིས་ཀའི་ལག་པ་གཡོན་པའི་སྟེང་དུ་ལྷུང་བཟེད་བཞག གཡས་པས་ཁ་དགབ། དངོས་གཞི་བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བའི་ལྷུང་བཟེད་ཟས་ལ་སྤྱད་པར་འོས་པས་དྲང་སྲོང་གི་སྣོད་འདི་སློང་བའི་སྣོད་དུ་བྱིན་གྱིས་བརླབ་པར་བགྱིའོ་ཞེས་ལན་གསུམ་བརྗོད། མཇུག་ཐབས་ཡིན་ནོ་ཞེས་པའི་ལན་དུ་ལེགས་སོ་ཞེས་བརྗོད། སྣོད་སྤྱད་ཕྲན་ཚེགས་པ་ནི། ལྷུང་བཟེད་ཆུང་ངུ་དང་། འཕུལ་བའི་བཏུང་ཕོར་དང་། སྨན་ཕོར་དང་། སྡེར་སྤྱད་དང་། རིལ་བ་སྤྱི་བླུགས་དང་། ཡོ་བྱད་ཕྲན་ཚེགས་པ་ནི། ཁབ་དང་། གྲི་གུ་དང་། སྤུ་གྲི་དང་། སེན་མོ་གཅོད་པའི་ལག་ཆ་དང་། སྙུང་བུ་ལ་སོགས་པ་ཡིན་ཏེ། དེ་དག་གི་བྱིན་རླབས་ནི། རང་རང་གི་མིང་གིས་སེམས་བསྐྱེད་པས་ཆོག་གོ །ལྷུང་བཟེད་ཀྱི་བྱིན་རླབས་འབྱིན་པ་ནི། བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བའི་ལྷུང་བཟེད་ཟས་ལ་སྤྱད་པར་འོས་པ་དྲང་སྲོང་གི་སྣོད་འདི་སློང་བའི་སྣོད་དུ་བྱིན་གྱིས་བརླབས་པ་ལས། དེ་ལྟ་བས་ན་དངོས་པོ་དེ་སླར་དབྱུང་བར་བགྱིའོ་ཞེས་ལན་གསུམ་བརྗོད། གསུམ་པ་ཟས་ཀྱི་གནས་རུང་ཁང་ཇི་ལྟར་བྱ་བའི་ཚུལ་ལ་ལྔ་སྟེ། གཞི་གང་ལ་རུང་ཁང་བཅད་པ་དང་། གང་ཟག་གང་གི་དང་། དུས་ནམ་གྱི་ཚེ་དང་། དགོས་པ་གང་གི་ཆེད་དང་། བཅད་པའི་ཆོ་གའོ། །

དང་པོ་ནི། རང་ངམ་རང་དང་འདྲ་བའི་མཚམས་ཀྱི་ནང་སྲ་བ་དང་འབྲེལ་བ། བླ་གབ་མེད་པ་དང་། ཀུན་ལ་མཁོ་བ་དང་། ཤིང་དྲུང་དང་། གླང་པོ་ཆེའི་རྭ་བ་སོགས་སངས་རྒྱས་ཀྱིས་བཀག་པ་མ་ཡིན་པའོ། །
གཉིས་པ་ནི། ལག་གི་གླ་འབའ་ཞིག་གིས་དང་། ལག་གི་གླ་དང་། དུ་མས་དང་། དགེ་འདུན་གྱིས་དང་། དེ་དག་མེད་པ་ན་གནས་པའི་ཕྱིར་དགེ་སློང་ཇི་སྙེད་ཕྱིན་པའོ། །
གསུམ་པ་ནི། དང་པོ་སོ་ཕག་འགྲེམས་པའི་དུས་དང་། ཕྱིས་ལས་གསར་པ་དང་བཅས་པའི་དུས་དང་། གཞན་གྱི་ཚེ་དགེ་སློང་གནས་པ་དང་མ་བྲལ་བའི་དུས་དང་། དེ་དག་མེད་པ་ན་གནས་པའི་ཕྱིར་དགེ་སློང་དག་ཕྱིན་པའོ། །
བཞི་པ་ནི་མཚམས་བཙོས་དང་། ཞག་ལོན་ལ་སོགས་པའི་ཉེས་པ་མཚམས་ནང་ན་གནས་པའི་དགེ་སློང་ཀུན་ལ་མི་འབྱུང་བའོ། །
ལྔ་པ་ཆོ་ག་ལ་གསུམ་ལས། དང་པོ་གཉིས་ལ་ནི་ལག་གི་གླས་སོ་ཕག་ལྟ་བུ་གཅིག་བཟུང་ནས་གཞི་འདི་ནི་དགེ་འདུན་གྱི་རུང་བའི་ཁང་པར་འགྱུར་བའོ། །
ཞེས་སེམས་བསྐྱེད་པར་བྱ་ཞིང་ངག་ཏུ་ཡང་བརྗོད་པའོ། །
གསུམ་པ་ལ་ནི་དགེ་སློང་བཞི་ཡན་ཆད་ཀྱིས་མཆིལ་ལྷྭམ་ཕུད། སྤྱོད་ལམ་ཐང་ལ་འདུག་ནས་ལས་མཁན་གཅིག་གིས་ལྟུང་བ་ཐུན་མོང་བ་བྱིན་གྱིས་བརླབས་པ་དང་། གནས་ཀྱི་བློ་མཐུན་བྱས་ནས་དགོངས་གསོལ། གནས་ཐམས་ཅད་བགྱིས་ལགས་པ། ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་འདི་དགེ་འདུན་གྱི་རུང་བའི་ཁང་པར་བཞེད་ན། གལ་ཏེ་དགེ་འདུན་གྱིས་དུས་ལ་བབས་ཅིང་བཟོད་ན། དགེ་འདུན་གྱིས་གནང་བར་མཛོད་ཅིག་དང་། དགེ་འདུན་གྱིས་གནས་ཐམས་ཅད་ལགས་པ་ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་འདི། དགེ་འདུན་གྱི་རུང་བ་ཁང་པར་བློ་མཐུན་པར་བགྱིའོ། །
འདི་ནི་གསོལ་བའོ་ཞེས་ལན་གཅིག་བརྗོད། བརྗོད་པའི་ལས་ལ་ཐུགས་གཏད་པར་ཞུ་བྱས་ལ། དགེ་འདུན་བཙུན་པ་རྣམས་དགོངས་སུ་གསོལ། གནས་ཐམས་ཅད་ལགས་པ་ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པའི་འདི་དགེ་འདུན་གྱི་རུང་བའི་ཁང་པ་བཞེད་དེ། དེའི་སླད་དུ་དགེ་འདུན་གྱིས་གནས་ཐམས་ཅད་ལགས་པ། ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་འདི་དགེ་འདུན་གྱི་རུང་བའི་ཁང་པར་བགྱི་ན། ཚེ་དང་ལྡན་པ་གང་དག་གནས་ཐམས་ཅད་ལགས་པ། ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་འདི། དགེ་འདུན་གྱི་རུང་བའི་ཁང་པར་བློ་མཐུན་པར་བགྱི་བར་བཟོད་པ་དེ་དག་ནི་ཅང་མ་གསུངས་ཤིག གང་དག་མི་བཟོད་པ་དེ་དག་ནི་གསུངས་ཤིག དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་གནས་ཐམས་ཅད་ལགས་པ། ནང་མཚམས་དང་ཕྱི་རོལ་ཉེ་འཁོར་འདོམ་དང་བཅས་པ་འདི་དགེ་འདུན་གྱི་རུང་བའི་ཁང་པར་བགྱིས་ལགས་ཏེ། འདི་ལྟར་ཅང་མི་གསུངས་པས་དེ་དེ་བཞིན་དུ་འཛིན་ཏོ་ཞེས་ལན་གཅིག་བརྗོད། བཞི་པ་ལ་ནི་སེམས་བསྡུས་པས་བྱིན་གྱིས་བརླབས་ཏེ། གནས་ཁང་དེར་དགེ་འདུན་ཕྱིན་པ་ཐམས་ཅད་ཀྱིས་གཞི་འདི་ནི་དགེ་འདུན་གྱི་རུང་བའི་ཁང་པ་སེམས་སྡུས་ཤིག་ཅེས་ལན་གསུམ་བརྗོད་དོ། །
རུང་ཁང་བྱིན་གྱིས་བརླབས་པའི་རྐྱེན་དེ་དག་མ་འབྱོར་ཞིང་། ཟས་བཙོ་བ་དང་། འཇོག་པ་དང་། རེག་པ་སོགས་བྱེད་དགོས་བྱུང་ན་འདི་ཙམ་དྲན་པར་བྱ་སྟེ། བདག་ནི་བསླབ་པ་རྣམས་ལ་མི་གུས་པ་མ་ཡིན་ནོ། །
ཇི་ལྟར་སངས་རྒྱས་བཅོམ་ལྡན་འདས་མཁྱེན་པ་དང་ལྡན། གཟིགས་པ་དང་ལྡན་པ་དག་གི་རུང་བའི་ཁང་པ་དང་། ཟས་ཀྱི་ཁང་པར་ལོངས་སྤྱོད་ཅིང་། མཁྱེན་ཅིང་གཟིགས་པ་དེ་ལྟ་ན་འདི་བདག་གི་ཕྱིར་དྲན་པ་ཉེ་བར་འཇོག་གོ །དེས་བདག་གི་ཚངས་པར་སྤྱོད་པ་རྗེས་སུ་འཛིན་པར་གྱུར་ཅིག་ཅེས་སེམས་བསྐྱེད་པར་བྱ་ཞིང་ངག་ཏུ་ཡང་བརྗོད་པར་བྱའོ། །

དེ་ལྟར་རབ་བྱུང་གི་གཞི་ནས་སྨན་གྱི་གཞིའི་བར་གཞི་བརྒྱད་སོང་ནས་སྐབས་འདིར་སློབ་དཔོན་ཡོན་ཏན་འོད་ཀྱིས་ལས་ཀྱི་གཞི་གསུངས་པ་ནི་གོང་འོག་ཐམས་ཅད་ལས་ལ་རག་ལས་པ་ལ་དགོངས་ལ་ལས་ལ་རྣམ་པ་མང་ཡང་། ཕྱི་རབས་ཀྱི་གང་ཟག་རྣམས་ལ་ཉེ་བར་མཁོ་བའི་ལས་རྣམས་བསྡུས་ནས་བརྒྱ་རྩ་གཅིག་སྟེ་ལུང་གཏམ་གྱི་གཞི་ལས། བཙུན་པ་ལས་དུ་དག་ཏུ་མཆིས། ཉེ་བར་འཁོར་བརྒྱ་རྩ་གཅིག་གོ །བཙུན་པ་ལས་དུ་དག་གིས་ལས་ཐམས་ཅད་བསྡུས། ཉེ་བར་འཁོར་གསུམ་གྱིས་ཏེ་གསུམ་གང་ཞེ་ན། གསོལ་བའི་ལས་དང་། གསོལ་བ་དང་གཉིས་ཀྱི་ལས་དང་། གསོལ་བ་དང་བཞིའི་ལས་སོ། །
དང་པོ་ནི་ཉེར་བཞིའོ། །
གཉིས་པ་ནི་བཞི་བཅུ་རྩ་བདུན་ནོ། །
གསུམ་པ་ནི་སུམ་བཅུའོ་ཞེས་གསུངས་པ་ལྟར་ཤེས་པར་བྱའོ། །
གསུམ་པ་བདེ་བར་གནས་པའི་རྐྱེན་གནས་མལ་ལ་བརྟེན་ནས་བསྲུང་བ་ནི། དང་པོར་གཞུང་ལས་འབྱུང་བ་བཞིན་བསྒྲུབ་པར་བྱ་ཞིང་། དེའང་དགེ་འདུན་གྱི་གནས་མལ་དང་། གང་ཟག་གི་ཁྲ་བོ་དང་དཀར་པོ་ཕལ་ཆེར་མ་ཉམས་པ་ལ། གདིང་བ་མཚན་ཉིད་དང་ལྡན་པས་བསྐྱབས་པ་སོགས་ཚུལ་བཞིན་ལོངས་སྤྱོད་དགོས་པ་ཡིན་ནོ། །
མཐུན་པའི་རྐྱེན་དེ་དག་ཀྱང་རང་གི་ནོར་དང་། གཞན་གྱི་རྙེད་པ་ལ་ལྟོས་དགོས་ཏེ། དེ་དག་ཇི་ལྟར་སྒྲུབ་པའི་ཚུལ་དང་། བྱིན་གྱིས་བརླབ་པ་གཉིས་ཡིན། ཇི་ལྟར་སྒྲུབ་པ་ལ། དུས་རྒྱུན་དང་གློ་བུར་གྱི་རྙེད་པ་དང་། ཤི་བའི་ཡོ་བྱད་ཀྱི་རྙེད་པ་གཉིས་ཡིན། དང་པོ་ལའང་གནས་ཀྱིས་བསྒྲུབ་པ། དབྱར་གྱིས་བསྒྲུབ་པ། མཚམས་ཀྱིས་བསྒྲུབ་པ། ཆོས་ཀྱིས་བསྒྲུབ་པ། ཁྲིམས་སུ་བཅའ་བས་བསྒྲུབ་པའོ། །
གཉིས་པ་ཤི་བའི་ཡོ་བྱད་ལའང་ངོ་བོའི་སྒོ་ནས་དགེ་འདུན་སྤྱིར་དབང་བ་དང་། གཞན་སེལ་བའི་སྒོ་ནས་དགེ་འདུན་ལ་མི་དབང་བ་གཉིས་ཡིན། དེ་དག་གཞན་གྱི་འཕྱས་སྨད་མེད་ཅིང་། རང་གིས་བསམ་ན་ཡིད་མི་བརློང་པ། དགེ་འདུན་ནམ་གྲོགས་དང་བཅས་པས་ཆོས་ལྡན་གྱི་རྙེད་པ་གྲུབ་ན། སྤུ་ས་ལིའི་འདབ་མ་ཙམ་དང་། མར་མེའི་སྙིང་པོ་ཙམ་གྱི་ཚད་ཀྱིས་ཀྱང་སྙོམས་པར་བགོ་བཤའ་བྱའོ། །
དེའང་རྙེད་པ་ལ་ལྔ་བྱའོ། །
དེང་རྙེད་པ་འགྱེད་པར་འགྱུར་གྱི་དེར་ཁྱེད་ཅག་ཚོགས་པར་བྱའོ་ཞེས་དགེ་འདུན་ལ་བརྗོད་པར་བྱ་བ་དང་། གཎྜི་བརྡུང་བ་དང་། ཚུལ་ཤིང་འགྲིམ་པ་དང་། བགྲངས་པ་དང་། སོ་སོའི་སྐལ་བ་བྲིམ་པའོ་ཞེས་པ་ལྔ་པོ་རྙེད་པ་བགོ་བ་ཀུན་ལ་བྱའོ། །
གཉིས་པ་བྱིན་གྱིས་བརླབ་པ་ནི་ཤི་བའི་ནོར་རྫས་དང་། ནོར་འདྲ་བྱིན་གྱིས་བརླབ་པར་འདོད་ན་རོ་དབྱུང་བ་དང་། རིམ་གྲོ་དང་། ཆོས་ཉན་དུ་གཞུག་པ་དག་བྱས་ནས་གསོལ་བ་འབའ་ཞིག་གིས་བྱིན་གྱིས་བརླབ་པ་ཡིན་ནོ། །
རིན་པོ་ཆེ་གསེར་དངུལ་ལ་སོགས་པ་བྱིན་གྱིས་བརླབ་པ་ནི། སྦྱིན་བདག་གམ་ཞལ་ཏ་བས་མཐུན་པའི་རྐྱེན་བསྒྲུབ་ན་ལེགས་མོད་ཀྱི་དེ་དག་མེད་པ་རང་གིས་བྱིན་གྱིས་བརླབ་ན། སྦྱོར་བ་ནི་བསྙེན་པར་མ་རྫོགས་པ་གཅིག་ལ་ཟུར་གྱིས་བསྒོས་ནས་ཡུལ་དགེ་སློང་དང་། རང་གི་མདུན་དུ་འཇོག་ཏུ་བཅུག་ལ་ཡུལ་དེ་རྒན་ན་ཕྱག་བྱ། གཞོན་ན་ཐུགས་གཏད་པར་ཞུ་བ་དབུལ། ཡུལ་དང་བདག་ཉིད་གཉིས་ཀས་སྤྱོད་ལམ་འགྲེང་སྟེ། གཉིས་ཀའི་ལག་པ་རིན་པོ་ཆེ་ལ་མ་རེག་པ། མེ་འདེ་བའི་ཕྱག་རྒྱས་དགབ། དངོས་གཞི་ནི་བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བས་དངོས་པོ་རུང་བ་མ་ཡིན་པ་འདི་རྙེད་དེ། བདག་དགེ་སློང་མིང་འདི་ཞེས་བགྱི་བའི་དངོས་པོ་རུང་བ་མ་ལགས་པ་འདི་བྱིན་གྱིིས་བརླབ་བོ། །
དངོས་པོ་རུང་བ་མ་ལགས་པ་འདིས་དངོས་པོ་རུང་བ་བསྒྲུབ་པར་བགྱིའོ། །

ཞེས་ལན་གསུམ་བརྗོད། མཇུག་ཏུ་ཐབས་ལེགས་བྱ། གོས་ཟས། སྣོད་སྤྱད། གནས་ཁང་། གནས་མལ་རུང་བ་ཚད་ལྡན་རྣམས་བྱིན་གྱིས་བརླབས་ནས་ལོངས་སྤྱད་དུ་རུང་བ་ཡིན་ན། དེ་དག་མི་རུང་བ་དང་། ཚད་དུ་མ་ཆོག་པ་རྣམས་ལ་རྐྱེན་དང་ལྡན་པའི་དུས་སུ་ལོངས་ཇི་ལྟར་སྤྱད། བཅས་པའི་ཁ་ན་མ་ཐོ་བ་བསྲུང་པས་རང་གཞན་གྱི་ལུས་དང་ལོངས་སྤྱོད་ཚངས་པར་སྤྱོད་པའི་བར་ཆད་དུ་འགྱུར་ན་ཇི་ལྟར་སྤང་སྙམ་ན་དུས་དྲན་བྱེད་པ་ཡིན་ཏེ། མདོ་རྩ་ལས། སྟོན་པ་དང་། ཆོས་དང་། དགེ་འདུན་དང་། ཚངས་པ་མཚུངས་པར་སྤྱོད་པ་རྣམས་ཀྱི་ཆོས་དང་ལྡན་པའི་དོན་ཉིད་དང་། ལྷུང་བཟེད་དང་། ཚོན་གྱི་ལས་ལ་བརྟག་པ་ནི་དུས་བྱིན་གྱིས་བརླབ་པ་ཡིན་ནོ་ཞེས་གསུངས། དེ་ལ་བདུན་ཡོད་པའི་དུས་དྲན་གྱི་བྱེད་པ་ནི་ཉེས་བྱས་འགོག་བྱེད་ཡིན་ཏེ། གནང་བའི་རྐྱེན་ཉེ་བར་གནས་པའི་ཚེ་དུས་དྲན་མ་བྱས་ཀྱང་དངོས་གཞི་མི་འབྱུང་སྟེ། དགག་བཅས་དང་འགལ་བ་མེད་ཅིང་སྒྲུབ་པའི་བཅས་པ་ཡལ་བར་དོར་བ་མེད་པས་སོ། །
དེས་ན་ཉེས་བྱས་འགོག་བྱེད་ཀྱང་གནང་བའི་དུས་དྲན་པར་མ་བྱས་པའི་ཉེས་བྱས་འགོག་པར་བྱེད་དོ། །
གཉིས་པ་དུས་དྲན་གྱི་གཞི་ནི་བཀག་པ་དེ་རྐྱེན་ལ་ལྟོས་ཏེ་གནང་བ་སྟེ། དེ་ཡང་ངེས་པ་ལྔ་དང་བྲལ་བའོ། །
གསུམ་པ་གང་གི་ཚེ་བྱ་བ་ནི། མ་ཞུགས་པ་འཇུག་པར་འདོད་པའི་ཚེའོ། །
བཞི་པ་དུས་ཇི་སྙེད་དུ་བྱ་བ་ནི། བྱ་བ་དེ་མ་ཟིན་གྱི་བར་དུ་ཡིན་ལ། དེ་ཡང་སྦྱོར་བ་ཐ་དད་པ་དང་། ཉིན་མཚན་ཐ་དད་པ་གཉིས་ནི་མ་ཡིན་ནོ། །
ལྔ་པ་ངོ་བོ་ནི། དགེ་སྦྱོང་གིས་བརྟག་པའི་ཚུལ་བཞིན་ཡིད་བྱེད་དང་བཅས་པའི་ས་མཚམས་འཛིན་པར་བྱེད་པ་དང་། དགག་བྱ་འགོག་པར་བྱེད་པའོ། །
དྲུག་པ་དབྱེ་བ་ནི། དགག་བྱ་ཉེས་དམིགས་འགོག་པ་དང་། །
བརྒྱུད་པ་རྒྱུར་འགྲོ་འགོག་པའོ། །
བདུན་པ་དུས་དྲན་གྱི་དགོས་པ་ལ་གཉིས་ཏེ། དངོས་ཀྱི་དགོས་པ་ནི་ཆོ་ག་མ་བྱས་པའི་ཉེས་པ་འགོག་པའོ། །
བརྒྱུད་པའི་དགོས་པ་ནི། གནང་བའི་དུས་དྲན་བྱས་པས་མ་གནང་བའི་དུས་སེལ་བར་བྱེད། དེས་བཅས་པ་རྣམ་གཞག་མཚམས་བསྲུང་བའི་དགོས་པ་འགྲུབ་པ་དང་། དགག་བྱ་ཉེས་དམིགས་ཁེགས་པའོ། །
དེ་དག་གིས་ཐོབ་པ་མི་ཉམས་པར་བསྲུང་བའི་ཐབས་བསྟན་ཟིན་ཏོ།།  །།གསུམ་པ་ཉམས་ན་ཕྱིར་བཅོས་པའི་ཐབས་ལ་གཉིས་ཏེ། ལྟུང་བ་ཕྱིར་བཅོས་པ་དང་། རྩོད་པ་ཕྱིར་བཅོས་པའོ། །
དང་པོ་ལ་གཉིས་ཏེ། མོས་པ་བཤགས་པའི་སྒོ་ནས་ཕྱིར་བཅོས་པ་དང་། མི་མོས་པ་གླེང་ཞིང་བསྐུལ་བའི་སྒོ་ནས་ཕྱིར་བཅོས་པའོ། །
དང་པོ་ལ་གཉིས་ཏེ། ཕྱིར་བཅོས་དངོས་དང་། དེའི་ཆ་རྐྱེན་ནོ། །
དང་པོ་ལ་གཉིས་ཏེ། བདག་ཉིད་མི་སྤྲོ་བ་ལ་ནན་ཏུར་གྱིས་ཕྱིར་བཅོས་པ་དང་། སྤྲོ་བ་མཐོལ་བ་ལ་སོགས་པའི་སྒོ་ནས་ཕྱིར་བཅོས་པའོ། །
དང་པོ་ལ་གསུམ་སྟེ། ནན་ཏུར་སྤྱིར་བཏང་བ་དང་། ནན་ཏུར་བྱས་པ་ལ་བཟོད་པ་བླང་བ་དང་། ནན་ཏུར་སོ་སོའི་མཚན་ཉིད་དོ། །
དང་པོ་ལ་དྲུག་སྟེ། གཞི་གང་ལ་བྱ་བ། དགེ་འདུན་གང་གིས་བྱ་བ། ཆོ་ག དགོས་པ། སའི་ཁྱད་པར། སྒྲ་དོན་ནོ། །
དང་པོ་ནི། གཞི་མ་ཞི་བར་ཤེས་པ་ལ་མཐོང་ཐོས་ཀྱིས་ནན་ཏུར་བྱེད་དོ། །
གཉིས་པ་ནི། དགེ་འདུན་མཚན་ཉིད་གསུམ་ལྡན་གྱིས་སོ། །
གསུམ་པ་ནི། སྦྱོར་བ་གླེང་དྲན་བཞམས་བསྒོ་སྔོན་དུ་སོང་ནས། དངོས་གཞི་གསོལ་བཞིའི་ལས་དང་། མཇུག་གནས་འདིའམ་དགེ་འདུན་འདི་ཉིད་ཀྱིས་ཁྱོད་བག་ཡངས་སུ་བྱེད་པར་འགྱུར་རོ་ཞེས་པའོ། །
བཞི་པ་ནི། རྒྱུ་མ་བཏང་བ་ལ་བཤགས་པ་བྱས་ཀྱང་མི་འཆགས་པས་བྱ་བ་ངན་པ་འཕྲོ་གཅོད་པ་དང་། ལམ་ངན་པ་ལས་བཟློག་ནས་ལམ་དུ་གཞུག་པ་དང་། དགེ་སློང་རྣམས་ཡིད་ཆེས་པའི་དགོས་པའོ། །

ལྔ་པ་ནི། ནན་ཏུར་གྱི་ནང་ནས་ས་གཞན་ན་གནས་པའི་ཁྱད་པར་ནི་མཉམ་པ་དང་ཁྱད་པར་ཅན་གྱིས་སྤྱོད་པ་དོར་བའོ། །
དྲུག་པ་ནི། འགྲེལ་པས་འོག་ཏུ་གཞུག་ཅིང་བཤུང་བའི་དོན་གྱིས་ནན་ཏུར་ཞེས་སོ། །
གཉིས་པ་ལ་དྲུག་སྟེ། ཡུལ་གང་ལ་དང་། དགེ་འདུན་གང་གིས་དང་། མཚམས་གང་དུ་དང་། བསམ་པ་ཅི་ལྟ་བུས་དང་། ཆོ་ག་གང་གིས་དང་། དགོས་པ་གང་གི་ཆེད་དུའོ། །
ཡུལ་ལ་བཅུ་གཅིག་སྟེ། འཁོན་གྱི་བསམ་པས་མི་འཛིན། རྟེན་ཕྱིན་ཅི་ལོག་ལ་མི་བརྟེན། རྟགས་ཕྱིན་ཅི་ལོག་མི་འཆང་། བསླབ་པ་ཕྱིན་ཅི་ལོག་མི་སློབ། ང་རྒྱལ་དང་རྒྱགས་པ་སྤང་བ་དང་། དམན་པ་ནས་འབྱུང་བ་བསྐྱོད་པ་དང་། མཉམ་པའི་སྤྱོད་པ་ལ་སློབ་པ་དང་། རྒྱུ་ལས་ལོག་པ་དང་། བཟོད་པར་གསོལ་བ་དང་། རང་བཞིན་དུ་གནས་པ་དང་། ཚོགས་སུ་མ་ལོངས་པ་དང་། གཟུགས་མ་བསྒྱུར་བའོ། །
དགེ་ཚུལ་ལ་དགེ་སློང་གི་བསླབ་པ་ལ་སློབ་པ་དབྲིའོ། །
ཁྱིམ་པ་ལ་བཟོད་པ་བླང་བ་ལ་དགེ་སློང་གི་བསླབ་པ་ལ་སློབ་པ་དང་། ཆོ་ག་མ་ཡིན་པ་མི་སྤྱོད་པ་དང་། ཁྱིམ་པའི་རྟགས་མི་འཆང་བ་བོར་བའི་མཚན་ཉིད་གཞན་དགོས་པའོ། །
དགེ་འདུན་ནི་མཚན་ཉིད་གསུམ་དང་ལྡན་པ་དང་། ནན་ཏུར་བྱེད་མཁན་གྱིས་བསྐོས་པའོ། །
གནས་ནི་མཚམས་ནང་ནའམ། དེ་ཉིད་བསྐོས་པའི་མཚམས་ནང་ནའོ། །
བསམ་པ་འདུ་ཤེས་མ་འཁྲུལ་བ། ཀུན་སློང་མྱ་ངན་ལས་འདས་པའི་བསམ་པས་བསམ་པ་ཐག་པས་བཟོད་པ་གསོལ་བར་འདོད་པའོ། །
ཆོ་ག་ལ་གསུམ་ལས་སྦྱོར་བ་ནི་ལན་གསུམ་གསོལ་བ་བཏབ་པའོ། །
དངོས་གཞི་གསོལ་བ་དང་བཞིས་སྦྱིན་པའོ། །
མཇུག་སྤྲོ་བ་བསྐྱེད་པའོ། །
དགོས་པ་ནི་རང་བཞིན་དུ་གནས་པ་ཐོབ་པའོ། །
གསུམ་པ་ནན་ཏུར་སོ་སོའི་མཚན་ཉིད་ལས་དང་པོ་བསྡིག་པ་ནན་ཏུར་ལ་སྤྱི་དོན་དྲུག་སྟེ། གཞི་གང་ལ་བྱ་བ་དང་། དགེ་འདུན་གང་གིས་དང་། ཆོ་ག་དང་། དགོས་པ་དང་། སའི་ཁྱད་པར་དང་། མིང་གདགས་པའི་རྒྱུ་མཚན་ནོ། །
གཞི་ནི་དོན་ཡོད་རུང་མེད་རུང་ཆེ་རུང་ཆུང་རུང་འཐབ་དཀྲོལ་རྒྱུན་དུ་བྱེད་པའོ། །
དགེ་འདུན་མཚན་ཉིད་གསུམ་ལྡན་གྱིས་སོ། །
ཆོ་ག་ལ་གསུམ་ལས་སྦྱོར་བ་གླེང་དྲན་བཞམས་བསྒོ་སྔོན་དུ་སོང་བའོ། །
དངོས་གཞི་གསོལ་བ་དང་བཞིའི་ལས་ཀྱིས་སོ། །
མཇུག་ཏུ་བརྗོད་པ་གནས་འདིའམ་དགེ་འདུན་འདི་ཉིད་ཀྱིས་ཁྱོད་བག་ཡངས་སུ་བྱེད་པར་འགྱུར་རོ་ཞེས་བརྗོད་པའོ། །
དགོས་པ་ནི་བྱ་བ་ངན་པ་འཕྲོ་གཅོད་དུ་གཞུག་པ་དང་། ལམ་ངན་པ་ལས་བཟློག་ནས་ལམ་དུ་གཞུག་པའི་ཕྱིར་རོ། །
སའི་ཁྱད་པར་ནི་ཁྱད་པར་ཅན་གྱིས་སྤྱོད་པ་སྤངས་པའོ། །
མིང་གདགས་པའི་རྒྱུ་མཚན་ནི་འཐབ་དཀྲོལ་ཅན་ལ་ལས་ཀྱིས་བསྡིགས་པས་ནའོ། །
དེ་བཞིན་དུ་ནན་ཏུར་གྱི་ལས་ཐམས་ཅད་ལ་ཡང་སྤྱི་དོན་དྲུག་ཏུ་ཤེས་པར་བྱའོ། །
བསྡིགས། སྨད། བསྐྲད། ཕྱིར་འགྱེད་བཞི་ནི་ཁྱད་པར་ཅན་གྱི་སྤྱོད་པ་སྤོང་བའོ། །
གནས་དབྱུང་བདུན་ནི་དེའི་ཐོག་ཏུ་ཆོས་དང་ཟང་ཟིང་གིས་སྤོང་བའོ། །
གནས་དབྱུང་བདུན་ནི་མ་མཐོང་བ་གནས་ནས་དབྱུང་བ། ཕྱིར་མི་མཆོས་པ། སྡིག་ལྟ་མི་གཏོང་བ། འཐབ་དཀྲོལ་བྱེད་པ། རྣམ་པར་གཏན་ལ་འབེབས་པ་ལས་གྱུར་པ་ཉེ་བར་མ་ཞི་བ། འཐབ་དཀྲོལ་གྱི་རྒྱུ་ཉེ་བར་བསྒྲུབ་པ། དགེ་སློང་མ་དང་སྡེ་ཞིང་གནས་པ་དབྱུང་བའོ། །
བཅུ་གཅིག་པོ་དེའི་སྟེང་དུ་གསོ་སྦྱོང་བཞག་པ། དགག་དབྱེ་བཞག་པ་སྟེ་རབ་བྱུང་ལ་ནན་ཏུར་བཅུ་གསུམ་ཡིན་ལ། ཁྱིམ་པ་ལ་ལྷུང་བཟེད་ཁས་སྦུབ་པ་དང་བཅུ་བཞིའོ། །
བསྡིགས་པ་སོགས་བཞི་ནི་རིམ་པ་ལྟར་འཐབ་དཀྲོལ་བྱེད་པ་དང་། ལྷག་མའི་ལྟུང་བ་ཕྱིར་མི་འཆོས་པར་རྒྱུན་དུ་བྱེད་པ་དང་། ཁྱིམ་སུན་འབྱིན་པ་དང་། ཁྱིམ་པ་ལ་བརྙས་ཐབས་བྱེད་པ་རྣམས་ལ་བྱའོ། །

གཉིས་པ་བདག་ཉིད་སྤྲོ་བ་མཐོལ་བ་ལ་སོགས་པའི་སྒོ་ནས་ཕྱིར་བཅོས་པ་ལ་གཉིས་ཏེ། ཕྱིར་བཅོས་པའི་རྒྱུ་མཐོལ་པ་དང་། བཤགས་པ་དངོས་སོ། །
དང་པོ་ལ་ལྔ་སྟེ། ཡུལ་དང་། གང་ཟག་དང་། བསམ་པ་དང་། ཆོ་ག་དང་། དགོས་པའོ། །
ཡུལ་ནི་བསྒོ་བ་ལས་གྱུར་པ་རྣམས་ནི་ཆོས་དྲུག་ལྡན་མཚམས་ཀྱི་ཁོངས་སུ་གཏོགས་པ་ཐམས་ཅད་ལའོ། །
སོ་སོར་བཤགས་པ་རྣམས་ནི་གནས་དེར་གཏོགས་པའི་ཆོས་དྲུག་དང་ལྡན་པའོ། །
དེ་ལས་གཞན་པ་རྣམས་ནི་ཆོས་དྲུག་ལྡན་པ་གཅིག་ལའོ། །
ཆོས་དྲུག་ལྡན་ནི་བསྙེན་པར་རྫོགས་པའི་སྡོམ་པ་རྣམ་པར་དག་པ་དང་ལྡན་པ་དང་། ལྟ་བ་མཐུན་པ་དང་། མཚན་མཐུན་པ་དང་། ཐ་སྙད་དང་ལྡན་པ་དང་། མཚམས་ཀྱི་ནང་ན་གནས་པ་དང་། ས་རང་བཞིན་དུ་གནས་པའོ། །
གང་ཟག་ལ་ལྔ་སྟེ། བསྙེན་པར་རྫོགས་པའི་སྡོམ་པ་རྣམ་པར་དག་པ་དང་ལྡན་པ། གནས་ནས་མ་ཕྱུང་བ་དང་། ལྟུང་བ་དྲན་པར་ནུས་པ་དང་། བསམ་པ་རང་བཞིན་དུ་གནས་པ་དང་། བཤགས་པའི་རྐྱེན་མ་རྫོགས་པའོ། །
བསམ་པ་ལ་གསུམ་སྟེ། མྱ་ངན་ལས་འདས་པའི་བསམ་པ་བརྟན་པོ་དང་ལྡན་པ་དང་། སྔ་མ་ལ་འགྱོད་ཅིང་ཕྱིན་ཆད་སྡོམ་སེམས་དང་ལྡན་པ་དང་། བསམ་པ་ཐག་པ་ནས་མཐོལ་བར་འདོད་པའོ། །
ཆོ་ག་ལ་གཉིས་ཏེ། དངོས་གཞི་ཉེས་པ་མཐོལ་བ་དང་། བཅབ་པའི་ཉེས་པ་མཐོལ་བའོ། །
དང་པོ་ལ་གཉིས་ཏེ། སྤྱིར་བཏང་བ་དང་། དམིགས་ཀྱིས་བསལ་བའོ། །
སྤྱིར་བཏང་བ་ནི་དེས་དེའི་མདུན་དུ་མཆིལ་ལྷམ་གཉིས་ཕུད་བླ་གོས་ཕྲག་པ་གཅིག་ཏུ་གཟར་ནས་རྒན་ན་ཕྱག་བྱས་ལ་ལན་གསུམ་གྱི་བར་དུ་བྱའོ། །
དམིགས་བསལ་ཐ་ན་མིང་གོ་བར་བྱའོ། །
འཆབ་པའི་ཉེས་པ་མཐོལ་བ་ལ་ཞག་གྲངས་ལ་སོགས་པ་མི་ཤེས་ན་དཔག་ཏུ་མེད་པ་བརྗོད། ལྔ་ནས་གྲངས་ཀྱིས་ཆོད་ཀྱི་བར་ལ་ཚད་ཤིན་ཏུ་མང་པོ་ཞེས་བརྗོད་དོ། །
མཐོལ་པ་ལ་མ་བཅབས་པ་མཐོལ་བ་དང་། བཅབས་པ་མཐོལ་བའོ། །
མ་བཅབས་པ་ལ་སྤྱིར་བཏང་། དམིགས་བསལ་གཉིས་སོ། །
བཅབས་པ་མཐོལ་བ་ལ་ཕྱུར་ན་རེ། མུ་དགུ་སྟེ། ལྟུང་བ་གཅིག་ཞག་གཅིག་དང་། ལྟུང་བ་གཅིག་ཞག་ཚད་མང་པོ་དང་། ལྟུང་བ་གཅིག་ཞག་དཔག་ཏུ་མེད་པ་དང་གསུམ། ལྟུང་བ་ཚད་ཤིན་ཏུ་མང་པོ་ཞག་གཅིག་དང་། ཞག་མང་པོ་དང་། ཞག་དཔག་ཏུ་མེད་པ་དང་གསུམ་མོ། །
ལྟུང་བ་དཔག་ཏུ་མེད་པ་ཞག་གཅིག་དང་། ཞག་མང་པོ་དང་། ཞག་དཔག་དུ་མེད་པ་བཅབ་པ་དང་གསུམ་མོ། །
འདི་དག་གི་སྐབས་སུ་སློབ་དཔོན་རྒྱ་ནི། འཆབ་པ་ལ་མཐོལ་བ་བྱ་ལ་ཕྱིས་འཆབ་པའི་ཉེས་པ་དང་། ཡོད་ལ་ཕྱིར་མི་འཆོས་པ་གཉིས་སྡོངས་པ་ལ་མཐོལ་བཤགས་དུས་གཅིག་པ་བྱ། དངོས་གཞི་ཉེས་པ་ནི་བཤགས་རྐྱང་བྱ་གསུངས། སློབ་དཔོན་རྨ་ཚོ་ནི། འཆབ་པ་ལ་མཐོལ་བས་ཆོག་གི་བཤགས་མི་དགོས། ཡོད་ན་ཕྱིར་མི་འཆོས་པ་ལ་མཐོལ་བཤགས་དུས་གཅིག་པ་བྱ། དངོས་གཞི་གཞན་གྱིས་བསྐུལ་ན་ཉེས་པ་ལ་བཤགས་རྐྱང་བྱ་ཞེས་གསུངས། མཁས་པ་བྱ་ནི། ཊཱིཀྐ་ལས། མཐོལ་བཤགས་དུས་གཅིག་པའི་ཆོ་ག་མ་སྦྱར་བས་འཆབ་པའི་ཉེས་པ་བྱུང་ཟིན་གྱི་ཆ་ནས་མིང་འཕེལ་བར་མ་ཟད་རིགས་ཀྱང་འཕེལ་བས་དུས་གཅིག་པ་བྱ་ལ། སྔར་འཆབ་པའི་ཉེས་པ་བྱུང་མ་ཟིན་ན་ཕྱིས་མིང་དང་རིགས་མི་འཕེལ་བར་བྱ་བའི་ཕྱིར་མཐོལ་རྐྱང་འབའ་ཞིག་བྱ། དངོས་གཞི་ལ་བཤགས་རྐྱང་བྱ་ཞིང་ཡོད་ལ་ཕྱིར་མི་འཆོས་པ་ལ་དུས་གཅིག་ཏུ་བྱའོ་ཞེས་གསུངས། དེའི་རྗེས་སུ་འབྲངས་ཏེ་དང་པོ་མཐོལ་བཤགས་དུས་གཅིག་པ་ནི་བརྫུན་སྨྲའི་ལྟུང་བྱེད་འཆབ་པ་དང་བཅས་པ་བྱུང་ན་ཡུལ་དགེ་སློང་ལྟུང་བ་མིང་རིགས་མི་མཐུན་པས་ཁྱད་པར་དུ་བྱས་པའི་ཆོས་བདུན་ལྡན་གྱི་དྲུང་དུ་རྒན་ན་ཕྱག་འཚལ་བ་དང་། གཞོན་ན་ཐུགས་གཏད་པར་ཞུ་བ་ཕུལ་ཏེ། བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་ལ་ལྟུང་བ་ལྟུང་བྱེད་ཀྱི་སྡེ་ཚན་ལས། ཤེས་བཞིན་དུ་བརྫུན་དུ་སྨྲ་བའི་ལྟུང་བྱེད་འཆབ་པ་དང་བཅས་པ་བྱུང་སྟེ། བདག་དགེ་སློང་མིང་འདི་ཞེས་བྱ་བའི་ལྟུང་བ་དེ་བཙུན་པའི་སྤྱན་སྔར་མཐོལ་ལོ། །

མི་འཆབ་བོ། །
བཤགས་སོ། །
མཐོལ་བཞིང་བཤགས་ན་ནི་བདག་བདེ་བ་ལ་རེག་པར་གནས་པར་གྱུར་གྱི། མ་མཐོལ་མ་བཤགས་ན་ནི་དེ་ལྟར་མི་འགྱུར་བ་ལགས་སོ། །
ཞེས་ལན་གསུམ་མཐོང་སྡོམ་དང་། ཐབས་ལེགས་དང་བཅས་པར་བྱ། བརྫུན་སྨྲའི་ལྟུང་བྱེད་འཆབ་མེད་ཀྱི་མཐོལ་བ་འབའ་ཞིག་པ་ནི་ཡུལ་དང་སྦྱོར་བ་སྔར་དང་འདྲ་བ་ལ་བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་ལ་ལྟུང་བྱེད་ཀྱི་སྡེ་ཚན་ལས་ཤེས་བཞིན་དུ་བརྫུན་དུ་སྨྲ་བའི་ལྟུང་བྱེད་བྱུང་ཏེ། བདག་དགེ་སློང་མིང་འདི་ཞེས་བྱ་བའི་ལྟུང་བ་དེ། བཙུན་པའི་སྤྱན་སྔར་མཐོལ་ལོ། །
མི་འཆབ་བོ། །
མཐོལ་ན་བདག་བདེ་བ་ལ་རེག་པར་གནས་པར་འགྱུར་གྱི། མ་མཐོལ་ན་དེ་ལྟར་མི་འགྱུར་བ་ལགས་སོ། །
ཞེས་ལན་གསུམ། མཐོང་སྡོམ། ཐབས་ཡིན་ནོ། །
ལེགས་སོ་དང་བཅས་པ་བྱ། འདིས་མཐོལ་བ་དངོས་བསྟན་ཅིང་། ལྟུང་བ་གཞན་རྣམས་ཀྱི་མཐོལ་བ་ཡང་འདིས་མཚོན་ནོ། །
གཉིས་པ་བཤགས་པས་ལྟུང་བ་ཕྱིར་བཅོས་པ་ནི་ཡིད་ཀྱི་ཁ་ན་མ་ཐོ་བ་ནི་སྔ་མ་ལ་འགྱོད་ཅིང་ཕྱིན་ཆད་སྡོམ་པའི་བློས་འདག་ལ། ལུས་ངག་གི་རིག་བྱེད་དུ་གྲུབ་པ་རྣམས་སྔར་བྱས་ལ་འགྱོད་པ་ཁོང་དུ་དུག་སོང་བ་སྐྱུག་པར་འདོད་པ་ལྟ་བུ་ཕྱིན་ཆད་སྡོམ་པ་སྲོག་ལ་བབ་ཀྱང་མི་བྱ་སྙམ་དུ་ཞེ་མནའ་སྐྱེལ་ཕོད་པ་གཅིག་དགོས་ཏེ། མདོ་རྩ་བ་ལས། བསམ་པས་ལྟུང་བ་ལས་ལྡང་གི་ཆད་པའི་ལས་ཀྱིས་ནི་མི་ཡིན་ནོ་ཞེས་བཤད། དེ་ལྟར་དངོས་སུ་ལྟུང་བའི་མིང་རིགས་བརྗོད་པ་མགོ་ལ་མེ་ཤོར་བར་གསོད་པ་འདོད་པ་ལྟ་བུའི་བརྩོན་འགྲུས་དང་ལྡན་པ་གཅིག་དགོས་ཏེ། མདོ་རྩ་བ་ལས། མིང་དང་རིགས་དང་ལྡན་པ་བརྗོད་ན་ལྟུང་བ་ལས་སོ་ཞེས་བཤད། དེ་ལ་ཕམ་པ་དངོས་གཞི་སྦོམ་པོ་ལྕི་ཡང་ཆ་ཤས་དང་བཅས་པ་ཕྱིར་བཅོས་པའི་ཆོ་ག ལྷག་མ་དངོས་གཞི་སྦོམ་པོ་ལྕི་ཡང་ཆ་ཤས་དང་བཅས་པ་ཕྱིར་བཅོས་པའི་ཆོ་ག སྤང་ལྟུང་དངོས་གཞི་ཆ་ཤས་དང་བཅས་པ་ཕྱིར་བཅོས་པའི་ཆོ་ག སོ་སོར་བཤགས་པ་དངོས་གཞི་ཆ་ཤས་དང་བཅས་པ་ཕྱིར་བཅོས་པའི་ཆོ་ག བསླབ་བྱ་ཉེས་བྱས་ཕྱིར་བཅོས་པའི་ཆོ་ག གཞི་སྟོད་སྨད་ཀྱི་སྦོམ་པོ་དང་ཉེས་བྱས་ཕྱིར་བཅོས་པའི་ཆོ་ག གང་ཟག་ཁྱད་པར་ཅན་ལྔའི་ལྷག་པ་དངོས་གཞི་ཕྱིར་བཅོས་པའི་ཆོ་ག་དང་བདུན་ཡིན་ནོ། །
དང་པོ་ཕམ་པ་དངོས་གཞི་འཆབ་སེམས་དང་བཅས་པས་རྒྱུད་ལ་གོས་ན་ཕྱིར་བཅོས་པའི་ཐབས་མེད་དེ། ལུང་ལས། དེའི་དགེ་སྦྱོང་ཚུལ་ནི་ཕྱིར་བླང་དུ་མེད་པར་འགྱུར་རོ་ཞེས་དང་། མདོ་རྩ་བ་ལས་ཀྱང་། ཚུལ་ཁྲིམས་འཆལ་བ་བསྐྲད་པར་བྱའོ། །
ཞེས་གསུང་པས་སོ། །
ཕམ་པ་འཆབ་སེམས་མ་སྐྱེས་པས་རྒྱུད་ལ་གོས་ན་དགེ་འདུན་ལ་གསོལ་བ་ལན་གསུམ་བཏབ་སྟེ། དགེ་འདུན་གྱིས་གསོལ་བ་དང་བཞིའི་ལས་ཀྱི་ཆད་པར་ལས་ཀྱི་བསླབ་པ་དང་། སྡོམ་པ་ལས་ཀྱི་བསླབ་པ་བྱིན་ནས་སྤོ་སྤྱོད་མགུ་སྤྱོད་ཀྱི་སྐབས་སུ་འཆད་པ་ལྟར་རང་བཞིན་དུ་གནས་པ་རྣམས་ལས་ཁྱད་པར་གྱི་སྤྱོད་པ་དང་། མཉམ་པའི་སྤྱོད་པ་སྤངས་ཏེ། དམན་པའི་སྤྱོད་པས་ཇི་སྲིད་འཚོའི་བར་རམ་དགྲ་བཅོམ་པ་མ་ཐོབ་བར་དུ་གུས་པས་ཞབས་ཏོག་བསྒྲུབས་པས་ཆད་པ་ལས་ཀྱི་བསླབ་པས་ཕམ་པའི་སྡིག་པ་དག་ཅིང་། སྡོམ་པ་ལས་ཀྱི་བསླབ་པས་སྡོམ་པ་སོར་ཆུད་པར་འགྱུར་བ་ཅིག་ཡིན། བྱེ་བྲག་ཏུ་སྨྲ་བ་ཕམ་པ་བྱུང་བས་སྡོམ་པ་མི་བཏང་བར་འདོད་པས་སྡོམ་པ་སོར་ཆུད་ཅེས་མ་བརྗོད་ཀྱང་རུང་། ཕམ་པར་གཏོགས་པའི་སྦོམ་པོ་ལྕི་བ་ཕྱིར་བཅོས་པའི་སྦྱོར་བ་ནི་དགེ་སློང་མཚམས་ཀྱི་ཕྱི་ནང་དུ་མ་བཅད་པ་དྲུག་གི་མདུན་དུ་ཕྱག་འཚལ། ཙོག་པུར་འདུག་ནས་དགེ་འདུན་བཙུན་པ་རྣམས་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་ལ་ལྟུང་བ་ཕམ་པར་འགྱུར་བའི་སྡེ་ཚན་ལས་མི་ཚངས་པར་སྤྱོད་པའི་དངོས་གཞིའི་རྣམ་པའི་སྦོམ་པོ་ལྕི་བ་བྱུང་སྟེ། བདག་དགེ་སློང་མིང་འདི་ཞེས་བགྱི་བའི་སྦོམ་པོ་དེ། དགེ་འདུན་བཙུན་པ་རྣམས་ཀྱི་མདུན་དུ་མཐོལ་ལོ། །

མི་འཆབ་བོ། །
བཤགས་སོ། །
མཐོལ་ཞིང་བཤགས་ན་ནི་བདག་བདེ་བ་ལ་རེག་པར་གནས་པར་འགྱུར་གྱི་མ་མཐོལ་མ་བཤགས་ན་ནི་དེ་ལྟར་མི་འགྱུར་རོ། །
ཞེས་ལན་གསུམ་བརྗོད། མཇུག་མཐོང་སྡོམ་ཐབས་ལེགས་དང་བཅས་པ་བྱ། དེ་ནི་རྨ་ཉམས་པའི་ནང་དུ་བདེ་བ་ཉམས་སུ་མྱོང་བ་ལྟ་བུའོ། །
ཕམ་པར་གཏོགས་པའི་སྦོམ་པོ་ཡང་བ་ཕྱིར་བཅོས་པའི་སྦྱོར་རྗེས་སྔར་དང་འདྲ། དངོས་གཞི་ནི། ཡུལ་དགེ་སློང་བཞིའི་མདུན་དུ་འདུག་སྟེ། དགེ་འདུན་བཙུན་པ་རྣམས་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་ལ་ལྟུང་བ་ཕམ་པར་འགྱུར་བའི་སྡེ་ཚན་ལས་མི་ཚངས་པར་སྤྱོད་པའི་དངོས་གཞི་ཕམ་པའི་སྦོམ་པོ་ཡང་བ་བྱུང་སྟེ། བདག་དགེ་སློང་མིང་འདི་ཞེས་བགྱི་བའི་སྦོམ་པོ་དེ། དགེ་འདུན་བཙུན་པ་རྣམས་ཀྱི་མདུན་དུ་མཐོལ་ལོ། །
བཤགས་སོ། །
མི་འཆབ་བོ། །
མཐོལ་ཞིང་བཤགས་ན་ནི་བདག་བདེ་བ་ལ་རེག་པར་གནས་པར་འགྱུར་གྱི་མ་མཐོལ་མ་བཤགས་ན་ནི་དེ་ལྟར་མི་འགྱུར་བ་ལགས་སོ། །
ཞེས་ལན་གསུམ་བརྗོད་དོ། །
ཕམ་པའི་ཆ་ཤས་ཀྱི་ལྟུང་བ་ཕྱིར་བཅོས་ན་བསམ་པ་སེམས་བསྐྱེད་པའི་གནས་སྐབས་ཀྱི་ཉེས་བྱས་ནི་སྔར་བཞིན་བསྡོམས་པས་འདག སྦྱོར་བའི་སྦྱོར་བའི་ཉེས་བྱས་ནི་སྦྱོར་རྗེས་སྔར་བཞིན། དངོས་གཞི་ནི་དགེ་སློང་རྣམ་དག་གཅིག་གིས་མདུན་དུ་འདུག་སྟེ། བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་ལ་ལྟུང་བ་ཕམ་པར་འགྱུར་བའི་སྡེ་ཚན་ལས་མི་ཚངས་སྤྱོད་ཀྱི་ཕམ་པའི་སྦྱོར་བའི་སྦྱོར་བའི་ཉེས་བྱས་བྱུང་སྟེ། བདག་དགེ་སློང་མིང་འདི་ཞེས་བགྱི་བའི་ཉེས་པ་དེ། བཙུན་པའི་མདུན་དུ་མཐོལ་ལོ། །
མི་འཆབ་བོ། །
བཤགས་སོ། །
མཐོལ་ཞིང་བཤགས་ན་བདག་བདེ་བ་ལ་རེག་པར་གནས་གྱུར་གྱི། མ་མཐོལ་མ་བཤགས་ན་ནི་དེ་ལྟར་མི་འགྱུར་བ་ལགས་སོ། །
ཞེས་ལན་གསུམ། སྦྱོར་བའི་སྦོམ་པོའི་ཕྱིར་བཅོས་ནི་སྦྱོར་རྗེས་སྔར་དང་འདྲ། དངོས་གཞི་ལྟུང་བ་མིང་རིགས་མི་མཐུན་པས་ཁྱད་པར་དུ་བྱས་པའི་དགེ་སློང་རྣམ་དག་གི་མདུན་དུ་འདུག་སྟེ། བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་ལ་ལྟུང་བ་ཕམ་པར་འགྱུར་བའི་སྡེ་ཚན་ལས་མི་ཚངས་སྤྱོད་ཀྱི་ཕམ་པའི་སྦྱོར་བའི་སྦོམ་པོ་བྱུང་སྟེ། བདག་དགེ་སློང་མིང་འདི་ཞེས་བགྱི་བའི་སྦོམ་པོ་དེ། བཙུན་པའི་མདུན་དུ་མཐོལ་ལོ། །
མི་འཆབ་བོ། །
བཤགས་སོ། །
མཐོལ་ཞིང་བཤགས་ན་ནི་བདག་བདེ་བ་ལ་རེག་པར་གནས་པར་འགྱུར་གྱི། མ་མཐོལ་ཞིང་མ་བཤགས་ན་ནི་དེ་ལྟར་མི་འགྱུར་བ་ལགས་སོ་ཞེ་ལན་གསུམ། ཕམ་པའི་བསླབ་བྱའི་ཉེས་བྱས་ཀྱི་གོས་ན་སྦྱོར་མཇུག་གོང་བཞིན། དངོས་གཞི་ནི་བཙུན་པ་དགོངས་སུ་གསོལ། བདག་དགེ་སློང་མི་འདི་ཞེས་བགྱི་བ་ལ་ལྟུང་བ་ཕམ་པར་གྱུར་པའི་སྡེ་ཚན་ལས་མི་ཚངས་པར་སྤྱོད་པའི་བསླབ་བྱ་ལས་འདས་པའི་ཉེས་བྱས་མ་བསྲུང་བར་ཉིན་མོ་གློ་ས་ཕབ་སྟེ་གཉིད་ལོག་པའི་ལྟུང་བ་ཞིག་བྱུང་སྟེ། བདག་དགེ་སློང་མིང་འདི་ཞེས་བགྱི་བའི་ལྟུང་བ་དེ། བཙུན་པའི་འདུན་དུ་མཐོལ་ལོ། །
བཤགས་སོ། །
མི་འཆབ་བོ། །
མཐོལ་ཞི་བཤགས་ན་ནི་བདག་བདེ་བ་ལ་རེག་པར་གནས་པར་འགྱུར་གྱི་མ་མཐོལ་མ་བཤགས་ན་ནི་དེ་ལྟར་མི་འགྱུར་བ་ལགས་སོ། །
ཞེས་ལན་གསུམ། འདིས་ལྷག་མ་མན་ཆད་ཀྱི་ལྟུང་བ་རྣམས་ཀྱི་ཡང་ཆ་ཤས་དང་བསླབ་བྱའི་ཉེས་པ་ཕྱིར་བཅོས་པ་ལ་མིང་རིགས་སྐབས་དང་སྦྱར་ཏེ་ཤེས་པར་བྱའོ། །
གཉིས་པ་ལྷག་མ་དངོས་གཞི་སྦོམ་པོ་ལྕི་ཡང་ཆ་ཤས་དང་བཅས་པ་ཕྱིར་བཅོས་པའི་ཆོ་གའི་དངོས་གཞི་ཕྱིར་བཅོས་ཚུལ་ལ། སྤོ་བའི་སྒོ་ནས་འཆབ་པ་ཕྱིར་བཅོས་པ་དང་། མགུ་བ་དང་དབྱུང་བའི་སྒོ་ནས་ལྷག་མ་དངོས་གཞི་ཕྱིར་བཅོས་པའི་ཚུལ་གཉིས་ཡིན། སྤྱིར་ལྟུང་བ་ཐམས་ཅད་ཀྱི་འཆབ་པའི་ཉེས་པ་སྔོན་དུ་ཕྱིར་བཅོས་དགོས་སྟེ། ཊཱིཀྐ་ལས་སྔར་འཆབ་པའི་ཉེས་པ་ཕྱིར་བཅོས་ཤིང་། ཕྱི་ནས་ལྟུང་བ་ཕྱིར་བཅོས་པར་བྱའོ་ཞེས་པ་ཀུན་ལ་མཚུངས། འཆབ་པའི་ཉེས་པ་འབྱུང་ཚུལ་ཡང་བསྙེན་པར་རྫོགས་པ་གནས་ནས་མ་ཕྱུང་ཞིང་། ལས་དང་པོ་པ་མིན་པ་ལྟུང་བ་དྲན་ཤེས་དང་ལྡན་པའི་རང་བཞིན་དུ་གནས་པས་རང་རྒྱུད་ཀྱི་ལྟུང་བ་མཐོལ་བའི་ཡུལ་མཚན་ཉིད་དང་ལྡན་པ་ཡོད་ཀྱང་མ་མཐོལ་བར་འཆབ་པའི་སེམས་ཀྱིས་མཚན་མོའི་མཐའ་འདས་པས་བཅབ་པར་འགྱུར་རོ། །

དེ་ཡང་དུས་དང་དུས་མ་ཡིན་པ་བསྡུས་པ་འབྱུང་བའི་གཞི་ལས་བསྟན་ནོ། དང་པོ་སྤོ་བའི་སྒོ་ནས་འཆབ་པ་ཕྱིར་བཅོས་པ་ལ་སྤོ་བ་སྦྱིན་པ་དང་། སྤྱད་པ་གཉིས་ཡིན། དང་པོ་སྤོ་བ་སྦྱིན་པ་ནི་མཚན་ཉིད་གསུམ་ལྡན་གྱི་དགེ་འདུན་གྱིས་ཡུལ་བསྙེན་པར་རྫོགས་པའི་སྡོམ་པ་གསོ་རུང་ཡན་ཆད་དང་ལྡན་པ། ལྷག་མའི་ལྟུང་བ་དྲན་ཤིང་དམན་པའི་གང་ཟག་ཡིན་ཞིང་། འཆབ་པའི་ཉེས་པ་དང་ལྡན་པ་ཚོགས་སུ་མ་ཚང་བས་གསོལ་བ་ལན་གསུམ་དུ་འདེབས་པ་དེ་ལ་སྤོ་བ། གཞི་ནས་སྤོ་བ། ཡང་གཞི་ནས་སྤོ་བ་གསུམ་ཇི་སྲིད་བཅབ་པའི་དུས་དེ་སྲིད་དུ་གསོལ་བཞིའི་ལས་ཀྱིས་བྱིན་པས་སྤོ་བ་སྤྱད་པ་ཆགས་ཤིང་། སྒྲ་དོན་ཡང་དམན་པའི་སར་སྤོ་བ་དེ་ཡིན། གཉིས་པ་སྤོ་བ་སྤྱད་པ་ནི་གང་ཟག་སྤོ་བ་མནོས་ལ་ཆགས་པ་དེས་ཡུལ་མཚན་ཉིད་གསུམ་ལྡན་གྱི་དགེ་སློང་མཚམས་ནང་ན་གནས་པ་གུད་དུ་མ་བཅད་པ། གནས་བརྟན་དང་བཅས་སོ་སོར་ཐར་པ་དང་བཅས་པར་གསུམ་པ་མྱ་ངན་ལས་འདས་པའི་བསམ་པ་བརྟན་པོ་སྔར་བྱས་ཀྱི་ལྟུང་བ་ལ་འགྱོད་པ། གུས་པའི་སྒོ་ནས་ཇི་སྲིད་བླངས་པའི་དུས་དེ་སྲིད་དུ་སྤོ་བ་སྤྱོད་པར་འདོད་པས་ཁྱད་པར་ཅན་གྱི་སྤྱོད་པ་ལྔ་དང་། གྲོགས་ཚངས་པ་མཚུངས་པར་སྤྱོད་པ་དང་མཉམ་པའི་སྤྱོད་པ་སྤངས་ཏེ། དམན་པའི་སྤྱོད་པ་ལྔ་དང་དུ་བླངས་ཏེ་ཇི་སྲིད་བླངས་པའི་དུས་དེ་སྲིད་དུ་འདུས་པའི་དགེ་འདུན་ལ་འདས་པ་དང་འབྱུང་བར་འགྱུར་བ་བརྗོད་ཅིང་གནས་པས་མགུ་བ་སྤྱོད་པའི་རྟེན་དུ་རུང་བ་ཅིག་ཡིན། ཁྱད་པར་ཅན་གྱི་སྤྱོད་པ་ལྔ་ནི་ཕྱག་ལ་སོགས་པ་བསྙེན་བཀུར་བདག་གིར་བྱེད་པ་སྤོང་། ཆོས་དང་ཟང་ཟིང་གི་ལོངས་སྤྱོད་སྟབས་གཅིག་ཏུ་བྱེད་པ་ལ་སོགས་མཉམ་པའི་སྤྱོད་པ་སྤོང་། མཁན་སློབ་བྱེད་པ་ལ་སོགས་པ་དགེ་སྦྱོང་བླ་མའི་གནས་ལྟ་བུ་སྤོང་། དགེ་སྦྱོང་ཉམས་པ་ལ་ལྟུང་བ་གླེང་བ་ལ་སོགས་པ་ནན་ཏུར་གྱི་ལས་བྱེད་པ་སྤོང་། ཁྱོད་ནི་ཕྱིར་མི་འཆོས་པ་ཡིན་ནོ་ཞེས་མཐོ་བའམ་ང་རྒྱལ་གྱི་བསམ་པ་སྤོང་བ་ཡིན་ནོ། །
མཉམ་པའི་སྤྱོད་པ་ནི་རང་བཞིན་དུ་གནས་པ་དང་ལྷན་ཅིག་གཡོགས་མ་གཅིག་ཏུ་ཉལ་བ་སྤོང་བ་དང་། སྤོ་མགུ་སྤྱོད་པ་དང་ལྷན་ཅིག་ཉལ་བ་སྤོང་བ་དང་། ཚངས་པ་མཚུངས་པར་སྤྱོད་པ་རྣམས་དང་གོམ་པ་མཉམ་དུ་འདོར་བ་དང་། འཇིང་སྒྲིལ་བ་སོགས་སྤོང་བའོ། །
དམན་པའི་སྤྱོད་པ་ལྔ་དྭང་དུ་བླང་བ་ནི་གཙུག་ལག་ཁང་གི་སྒོ་དབྱེ་བ་ལ་སོགས་པ་ནངས་པར་གྱི་དུས་སུ་ཇི་ལྟར་སྒྲུབ་པ་དང་། གཎྜི་བརྡུང་བ་ལ་སོགས་པ་ཆོས་སྟོན་གྱི་དུས་སུ་ཇི་ལྟར་བསྒྲུབ་པ་དང་། དགེ་འདུན་གྱི་གདན་ཆ་བཤམ་པ་ལ་སོགས་པ་འདུ་བའི་དུས་སུ་ཇི་ལྟར་བསྒྲུབ་པ་དང་། མར་མེ་བཤམ་པ་ལ་སོགས་པ་དགོང་མོའི་དུས་སུ་ཇི་ལྟར་བསྒྲུབ་པ་དང་། དགེ་སློང་རྣམས་ཀྱི་འོག་དགེ་ཚུལ་རྣམས་ཀྱི་གོང་དུ་བསྡད་ནས་རྙེད་པའི་ཐ་མ་ལེན་པ་ལ་སོགས་པ་དུས་ཐམས་ཅད་དུ་ཇི་ལྟར་བསྒྲུབ་པའོ། །
ལྷག་མ་དངོས་གཞི་ཕྱིར་བཅོས་པའི་ཐབས་མགུ་བ་ལའང་སྦྱིན་པ་དང་། སྤྱད་པ་གཉིས་ཡིན། སྦྱིན་པ་ནི་དམན་པའི་གང་ཟག་སྤོ་བ་སྤྱད་ཟིན་དེའམ། འཆབ་པ་དང་མི་ལྡན་པའི་ལྷག་མ་བྱུང་བ་མགུ་བ་ནོད་པའི་དོན་དུ་གསོ་བ་ལན་གསུམ་འདེབས་ལ། མཚན་ཉིད་གསུམ་ལྡན་གྱི་དགེ་འདུན་གྱིས་ཞག་དྲུག་གི་བར་དུ་གསོལ་བཞིའི་ལས་ཀྱི་མགུ་བ་སྦྱིན་པ་བཅུ་གཉིས་གང་འོས་བྱིན་པས་དགེ་འདུན་ཡིད་མགུ་བར་བྱེད་པ་སྟེ། མགུ་བ་ཆགས་པའི་ཐབས་ཤིག་ཡིན། གཉིས་པ་མགུ་བ་སྤྱད་པ་ནི། སྤོ་སྤྱོད་ཀྱི་སྐབས་བཞིན་བསླབས་པས་དབྱུང་བའི་རྟེན་དུ་རུང་བ་ཞིག་ཡིན། སྤོ་སྤྱོད་མགུ་སྤྱོད་ཀྱི་ཚུལ་དེ་དག་ནི་ས་གཞན་ན་གནས་པའི་གཞི་ལས་བསྟན་ནོ། །

དབྱུང་བ་སྦྱིན་པ་ནི་མགུ་བ་སྤྱད་པའི་གང་ཟག་དབྱུང་པའི་དོན་དུ་གསོལ་བ་ལན་གསུམ་འདེབས་པ་དེ་ལ། རྩྭ་བཀྲམ་པའི་སྟེང་དུ་ཁ་བུབ་ཏུ་བསྙལ་བ་ལ་གྲངས་ཉི་ཤུའམ། མཐའ་འཁོབ་ཏུ་བཅུར་ཚང་བས་ཁྱད་པར་དུ་བྱས་པའི་མཚན་ཉིད་གསུམ་ལྡན་གྱི་དགེ་འདུན་གྱིས་ཡུལ་དེ་ལ་ཁྱོད་ཀྱིས་ལྟུང་བ་འདི་སྤྱད་པས་ཁྱོད་ཀྱི་འགྲོ་བ་ནི་གཉིས་ཏེ། དམྱལ་བ་དང་། བྱོལ་སོང་གི་སྐྱེ་གནས་སོ་ཞེས་པ་སྔོན་དུ་བཏང་ནས་གསོལ་བཞིའི་ལས་ཀྱིས་ཡུལ་དབུས་སུ་དབྱུང་བ་སྦྱིན་པ་བཅུ་གཉིས་པོ་སྐབས་དང་སྦྱར་ཏེ་གང་ཡིན་བྱ། བརྗོད་པའི་ལས་ཚར་བ་དང་། ཡུལ་དེ་བསླང་སྟེ། ཁྱེད་ཀྱིས་ལྟུང་བ་འདི་བཤགས་པས་ཁྱེད་ཀྱི་འགྲོ་བ་ནི་གཉིས་ཏེ། ལྷ་དང་མིའོ་ཞེས་དང་། གང་ཟག་དམ་པ་ནི་གཉིས་ཏེ། ལྟུང་བ་མ་བྱུང་བ་དང་། བྱུང་བ་ཕྱིར་འཆོས་པའོ་ཞེས་པ་ལ་སོགས་ཀྱིས་གཟེངས་བསྟོད་ལ། སྤོ་སྤྱོད་མགུ་སྤྱོད་གཉིས་ཀ་ཡང་དམན་པའི་ས་ན་གནས་པ་ཡིན་པ་ལ་དེ་ནས་དབྱུང་བས་ན་སྒྲ་དོན་ཡང་དབྱུང་བའོ། །
ལྷག་མའི་སྦོམ་པོ་ལྕི་བའི་ཕྱིར་འཆོས་ཀྱི་སྦྱོར་བ་ནི། ལྟུང་བ་མིང་རིགས་མི་མཐུན་པས་ཁྱད་པར་དུ་བྱས་པའི་དགེ་སློང་ལྔའི་མདུན་དུ་ཕྱག་འཚལ་ཙོག་པུར་འདུག་སྟེ། དགེ་འདུན་བཙུན་པ་རྣམས་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་ལ་ལྟུང་བ་དགེ་འདུན་ལྷག་མའི་སྡེ་ཚན་ལས་ཁུ་བ་འབྱིན་པའི་ལྷག་མའི་དངོས་གཞིའི་སྦོམ་པོ་ལྕི་བ་བྱུང་སྟེ་བདག་དགེ་སློང་མིང་འདི་ཞེས་བགྱི་བའི་སྦོམ་པོ་དེ་དགེ་འདུན་གྱི་མདུན་དུ་མཐོལ་ལོ། །
མི་འཆབ་བོ། བཤགས་སོ། །
མཐོལ་ཞི་བཤགས་ན་བདག་བདེ་བ་ལ་རེག་པར་གནས་པར་གྱུར་གྱི། མ་མཐོལ་མ་བཤགས་ན་ནི་དེ་ལྟར་མི་འགྱུར་བ་ལགས་སོ་ཞེས་ལན་གསུམ་མོ། །
ལྷག་མའི་སྦོམ་པོ་ཡང་བ་ནི། ཡུལ་ལྟུང་བ་མིང་རིགས་མི་མཐུན་པས་ཁྱད་པར་དུ་བྱས་པའི་དགེ་སློང་རྣམ་དག་གཅིག་གི་མདུན་དུ་འདུག་ལ། བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་ལ་ལྟུང་བ་དགེ་འདུན་ལྷག་མའི་སྡེ་ཚན་ལས། ཁུ་བ་འབྱིན་པའི་ལྷག་མའི་དངོས་གཞིའི་སྦོམ་པོ་ཡང་བ་བྱུང་སྟེ། བདག་དགེ་སློང་མིང་འདི་ཞེས་བགྱི་བའི་སྦོམ་པོ་དེ་བཙུན་པའི་སྤྱན་སྔར་ཞེས་སྔར་བཞིན་ཆོ་ག་ལན་གསུམ་མཐོང་སྡོམ་དང་བཅས་པས་འདག་གོ །འཆབ་པའི་ཉེས་པའི་མཐོལ་ཚུལ་ཙམ་སྔར་བསྟན་མོད་ཀྱི་རྣམ་གྲངས་བརྗོད་ཚུལ་ཙམ་བྱས་ན་ལྟུང་བ་གཅིག་ཞག་གཅིག་བཅབ་པ་ལྟ་བུ་ཡིན་ན་ཡུལ་དགེ་སློང་རྣམ་དག་ལ་རྒན་ན་ཕྱག་བྱ། གཞོན་ན་ཐུགས་གཏད་པར་ཞུ་བ་ཕུལ་ཏེ། བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་ལ་ལྟུང་བ་དགེ་འདུན་ལྷག་མའི་སྡེ་ཚན་ལས་བསམ་བཞིན་དུ་ཁུ་བ་ཕྱུང་བའི་དགེ་འདུན་ལྷག་མ་གཅིག་དགུང་གཅིག་བཅབ་པ་འཆབ་པའི་ཉེས་པ་བྱུང་སྟེ། བདག་དགེ་སློང་མིང་འདི་ཞེས་བགྱི་བའི་ལྟུང་བ་དེ་བཙུན་པའི་སྤྱན་སྔར་མཐོལ་ལོ། །
མི་འཆབ་བོ། །
མཐོལ་ན་བདག་བདེ་བ་ལ་རེག་པར་གནས་པར་འགྱུར་གྱི། མ་མཐོལ་ན་དེ་ལྟར་མི་འགྱུར་བ་ལགས་སོ་ཞེས་ལན་གསུམ། ལྟུང་བ་ཞག་གཉིས་བཅབ་པ་ལའང་དེས་མཚོན། ལྟུང་བ་ཞག་གསུམ་ཡན་ཆད་ནས་བརྒྱ་སྟོང་འབུམ་ལ་སོགས་པ་བཅབ་པ་མཐོལ་བའི་སྦྱོར་ཆོག་སྔར་བཞིན། བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་ལ་བསམ་བཞིན་དུ་ཁུ་བ་ཕྱུང་བའི་ལྷག་མའི་ལྟུང་བ་ཚད་ཤིན་ཏུ་མང་པོ་དང་ལྡན་པ་དགུང་ཚད་ཤིན་ཏུ་མང་པོ་བཅབ་པའི་འཆབ་པའི་ཉེས་པ་ཚད་ཤིན་ཏུ་མང་པོ་བྱུང་སྟེ་ཞེས་སྔར་བཞིན་བརྗོད། གྲངས་གཏན་ནས་མི་ཤེས་པ་མཐོལ་བའི་སྦྱོར་བ་སྔར་དང་འདྲ། དངོས་གཞི་བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་ལ་བསམ་བཞིན་དུ་ཁུ་བ་ཕྱུང་བའི་ལྟུང་བ་དཔག་ཏུ་མ་མཆིས་པ། དགུང་དཔག་དུ་མ་མཆིས་པ་བཅབ་པའི་ཉེས་པ་དཔག་ཏུ་མ་མཆིས་པ་བྱུང་སྟེ། བདག་དགེ་སློང་མིང་འདི་ཞེས་བགྱི་བའི་ཞེས་སྔར་བཞིན་མཐོལ། མཇུག་ཐབས་ཡིན་ནོ་ལེགས་སོ་དང་བཅས་པ་བྱ། དེ་དག་གིས་ནི་ལྟུང་བ་གཞན་རྣམས་ཀྱི་བཅབ་པ་བརྗོད་ཚུལ་ལའང་མཚོན་ཏེ་ཤེས་པར་བྱ་ཞིང་། ལྟུང་བ་དང་ཞག་གི་གྲངས་མི་མཉམ་པ་ལའང་བརྗོད་ཚུལ་རྣམས་ཤེས་པར་བྱའོ། །

གསུམ་པ་སྤང་ལྟུང་དངོས་གཞི་ཆ་ཤས་དང་བཅས་པ་ཕྱིར་འཆོས་པའི་ཆོ་ག་ལ་གཉིས་ཏེ། སྤང་བའི་ལྟུང་བྱེད་དངོས་གཞི་ཕྱིར་བཅོས་པ་དང་། ལྟུང་བྱེད་འབའ་ཞིག་པའི་དངོས་གཞི་ཕྱིར་བཅོས་པའོ། །
དང་པོ་ནི་ཞག་བཅུ་པའི་སྤང་ལྟུང་ལྟ་བུ་ལ་མཚོན་ན། སྤང་བའི་ལྟུང་བ་བྱུང་བའི་གོས་དེ་གནས་ཁང་ཐ་དད་པའི་དགེ་སློང་གཞན་གཅིག་ལ་དོ་ནུབ་ལྟ་བུ་སྤང་ལ། སང་ལྟ་བུ་ཡུལ་དགེ་སློང་རྒན་ན་ཕྱག་བྱ། གཞོན་ན་ཐུགས་གཏད་པར་ཞུ་བ་དབུལ། སྤྱོད་ལམ་ཙོག་པུར་འདུག་སྟེ། དངོས་གཞི་བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་ལ་ལྟུང་བ་སྤང་བ་ལྟུང་བྱེད་ཀྱི་སྡེ་ཚན་ལས་ཞག་བཅུ་འཆང་བའི་ལྟུང་བ་གཅིག་བྱུང་སྟེ། ལྟུང་བ་དེ་བཙུན་པའི་མདུན་དུ་མཐོལ་ལོ། །
མི་འཆབ་བོ། །
བཤགས་སོ། །
མཐོལ་ཞིང་བཤགས་ན་བདག་བདེ་བ་ལ་རེག་པར་གནས་པར་འགྱུར་གྱི། མ་མཐོལ་མ་བཤགས་ན་ནི་དེ་ལྟར་མི་འགྱུར་བ་ལགས་སོ་ཞེས་ལན་གསུམ། མཇུག་མཐོང་སྡོམ་ཐབས་ཡིན་ནོ་ལེགས་སོ་དང་བཅས་པ་བྱ། དེས་སྤང་ལྟུང་གཞན་གྱི་ཕྱིར་བཅོས་ཀྱང་མཚོན། གཉིས་པ་ལྟུང་བྱེད་འབའ་ཞིག་པའི་ཕྱིར་བཅོས་ནི་ཞག་གཅིག་སྤངས་པའི་ཆད་པ་མི་དགོས་ཀྱང་ཁབ་རལ་བཅག་པ་དང་། ཁྲི་རྐང་བཅད་པ་དང་། ཤིང་བལ་བསྡུས་པ་ལ་སོགས་ཀྱི་ཆད་པ་སྔོན་དུ་གཏོང་དགོས་པ་ནི་ཡོད་དོ། །
ཤེས་བཞིན་དུ་བརྫུན་དུ་སྨྲ་བ་ལྟ་བུའི་ཕྱིར་བཅོས་ཀྱི་སྦྱོར་རྗེས་སྔར་དང་འདྲ། དངོས་གཞི་བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་ལ་ལྟུང་བ་ལྟུང་བྱེད་ཀྱི་སྡེ་ཚན་ལས་ཤེས་བཞིན་དུ་བརྫུན་དུ་སྨྲ་བའི་ལྟུང་བྱེད་བྱུང་སྟེ། བདག་དགེ་སློང་མི་འདི་ཞེས་བགྱི་བའི་ལྟུང་བ་དེ་བཙུན་པའི་སྤྱན་སྔར་མཐོལ་ལོ། །
མི་འཆབ་བོ། །
བཤགས་སོ། །
མཐོལ་ཞིང་བཤགས་ན་བདག་བདེ་བ་ལ་རེག་པར་གནས་པར་འགྱུར་གྱི། མ་མཐོལ་མ་བཤགས་ན་ནི་དེ་ལྟར་མི་འགྱུར་རོ་ཞེས་ལན་གསུམ། མཐོང་སྡོམ་ཐབས་ལེགས་དང་བཅས་པར་བྱ། ལྟུང་བྱེད་གཞན་རྣམས་ལའང་དེས་མཚོན་ཏེ་ཤེས་པར་བྱའོ། །
བཞི་པ་མཐོལ་བ་ལ་བཤགས་པའི་མིང་གིས་བཏགས་པ་སོ་སོར་བཤགས་པའི་དངོས་གཞི་ཆ་ཤས་དང་བཅས་པ་ཕྱིར་བཅོས་པའི་ཆོ་ག་ནི་མཐོལ་བའི་ཡུལ་གནས་ཁང་དེར་འདུས་པའི་དགེ་འདུན་ཐམས་ཅད་ལ་ཕྱག་འཚལ་བ་སྔོན་དུ་བཏང་སྟེ། དགེ་འདུན་བཙུན་པ་རྣམས་ཞེས་པའམ་ཚེ་དང་ལྡན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་ལ་ལྟུང་བ་སོ་སོར་བཤགས་པའི་སྡེ་ཚན་ལས་སྨད་པའི་གནས་མི་རིགས་པ་དགེ་སློང་མ་ལས་ཟས་ལེན་པའི་སོ་སོར་བཤགས་པར་བྱ་བ་བྱུང་གིས་ཆོས་དེ་ཚེ་དང་ལྡན་པའི་སྤྱན་སྔར་སོ་སོར་བཤགས་སོ་ཞེས་ལན་གཅིག་བརྗོད། སོར་གཤགས་གཞན་ལའང་དེས་མཚོན། ལྔ་པ་བསླབ་བྱ་ཉེས་བྱས་ཕྱིར་བཅོས་པའི་ཆོ་ག་ནི། སྦྱོར་རྗེས་སྔར་བཞིན་དངོས་གཞི་ནི། བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་ལ་ལྟུང་བ་བསླབ་བྱ་ཉེས་བྱས་ཀྱི་སྡེ་ཚན་ལས་ཤམ་ཐབས་ཟླུམ་པོར་མ་བགོས་པའི་ཉེས་བྱས་བྱུང་སྟེ། བདག་དགེ་སློང་མིང་འདི་ཞེས་བགྱི་བའི་ལྟུང་བ་དེ་བཙུན་པའི་སྤྱན་སྔར་མཐོལ་ལོ། །
མི་འཆབ་བོ། །
གཤགས་སོ། །
མཐོལ་ཞིང་བཤགས་ན་བདག་བདེ་བ་ལ་རེག་པ་གནས་པར་འགྱུར་གྱི། མ་མཐོལ་མ་བཤགས་ན་ནི་ལྟར་མི་འགྱུར་རོ་ཞེས་ལན་གསུམ། མཐོང་སྡོམ་ཐབས་ལེགས་དང་བཅས་པ་བྱ། བསླབ་བྱའི་ཉེས་བྱས་གཞན་ལའང་དེས་མཚོན་ཏེ་ཤེས་པར་བྱའོ། །
ལྷག་མ་མན་ཆད་ཀྱི་སེམས་བསྐྱེད་པ་སྦྱོར་བའི་སྦྱོར་བ། སྦྱོར་བའི་ཁ་ན་མ་ཐོ་བ་བསླབ་བྱའི་ཉེས་བྱས་དང་བཅས་པ་ཕྱིར་བཅོས་པའི་ཐབས་ནི་ཕམ་པ་དང་པོའི་སྐབས་སུ་བསྟན་པས་མཚོན་ཏེ་ཤེས་པར་བྱའོ། །

དྲུག་པ་གཞི་སྟོད་སྨད་ཀྱི་སྦོམ་པོ་དང་ཉེས་བྱས་ཕྱིར་བཅོས་པའི་ཆོ་ག་ནི་སྦྱོར་རྗེས་སྔར་བཞིན། དངོས་གཞི་ནི། བཙུན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་ལ་གཞིས་བསྡུས་པའི་སྡེ་ཚན་ལས། གཞན་གྱི་འཁོར་ཆད་པས་བཅད་པ་ལེན་པའི་ཉེས་པ་སྦོམ་པོ་བྱུང་སྟེ་ཞེས་པའམ་གནས་ལ་མ་བརྟེན་པའི་ཉེས་བྱས། སྣམ་སྦྱར་དང་མི་ལྡན་པའི་ཉེས་བྱས། གསོ་སྦྱོང་དང་དགག་དབྱེ་མ་བྱས་པའི་ཉེས་བྱས་བྱུང་སྟེ། བདག་དགེ་སློང་མིང་འདི་ཞེས་བགྱི་བའི་ལྟུང་བ་དེ་བཙུན་པའི་སྤྱན་སྔར་མཐོལ་ལོ། །
མི་འཆབ་བོ། །
བཤགས་སོ། །
མཐོལ་ཞིང་གཤགས་ན་ནི་བདག་བདེ་བ་ལ་རེག་པར་གནས་པར་འགྱུར་གྱི། མ་མཐོལ་མ་བཤགས་ན་ནི་དེ་ལྟར་མི་འགྱུར་བ་ལགས་སོ། །
ཞེས་ལན་གསུམ་མཐོང་སྡོམ་ཐབས་ལེགས་དང་བཅས་པ་བྱ། གཞི་སྟོད་སྨད་ཀྱི་སྦོམ་པོ་དང་ཉེས་བྱས་གཞན་དག་ཕྱིར་བཅོས་པ་ཡང་དེས་མཚོན་ཏེ་ཤེས་པར་བྱའོ། །
བདུན་པ་གང་ཟག་ཁྱད་པར་ཅན་ལྔའི་ལྷག་མའི་དངོས་གཞི་ཕྱིར་བཅོས་པའི་ཆོ་ག་ནི། ངོ་ཚ་དང་ལྡན་པ་དང་། འདུལ་བ་དང་། མདོ་སྡེ་དང་། མ་མོ་འཛིན་པ་དང་། ཤེས་པས་ནི་གཅིག་གི་མདུན་དུ་བཤགས་པས་དགེ་འདུན་ལྷག་མ་ལས་འདག་གོ་ཞེས་པ་མདོ་རྩ་བ་ནས་བཤད་པས། སྤོ་སྤྱོད། མགུ་སྤྱོད་ཀྱི་སྤྱད་པ་ལ་མི་ལྟོས། མིང་རིགས་ཀྱི་ཕྱིར་བཅོས་བྱེད་ཐབས་ནི་སྦྱོར་བ་ལྟུང་བ་མིང་རིགས་མི་མཐུན་པས་ཁྱད་པར་དུ་བྱས་པའི་དགེ་སློང་གཅིག་གི་མདུན་དུ་སྦྱོར་བ་རྒན་ན་ཕྱག་བྱ་བ་སོགས་འདྲ། དངོས་གཞི་སྔར་གྱི་མཐོལ་བཤགས་དུས་གཅིག་པའི་ཆོ་ག་ལ་དགེ་འདུན་ལྷག་མ་གང་ཡིན་པ་དེའི་མིང་རིགས་སྦྱར་བའོ། །
དེ་དག་གིས་ནི་ཕྱིར་བཅོས་པ་དངོས་བསྟན་ཟིན་ཏོ།།  །།གཉིས་པ་དེའི་ཆ་རྐྱེན་ལ་དུས་དང་དུས་མ་ཡིན་པ་བསྡུས་པ་འབྱུང་བའི་གཞི་དང་། ས་གཞན་ན་གནས་པའི་སྤྱོད་པའི་གཞི་གཉིས་ལས། དང་པོ་ནི། དགེ་འདུན་ལྷག་མའི་ལྟུང་བ་ལས་དབྱུང་བ་ལ་མགུ་བ་དགོས་ལ། མགུ་བ་ལ་འཆབ་པའི་ཉེས་བྱས་མེད་པ་དགོས་པ་དང་། ཕམ་པ་འཆབ་སེམས་མ་སྐྱེས་ན་མཐའ་ལས་ལྡང་ཞེས་དང་། ལྟུང་བ་གཞན་ཡང་འཆབ་པ་དངོས་ལ་བཤགས་པ་དགོས་པས་འཆབ་པ་འབྱུང་བའི་དུས་དང་དུས་མ་ཡིན་པ་བསྡུས་པ་འབྱུང་བའི་གཞི་འབྱུང་སྟེ། འདི་ལ་ལུང་ལས་གང་ཟག་གི་གཞི་ཞེས་འབྱུང་ངོ་། །
དེ་ཡང་དགེ་འདུན་ལྷག་མ་རྣམས་མི་ཤེས་པ་ཉིད་དང་བྱས་སམ་མ་བྱས་ཅི་ཞིག་ཇི་ལྟ་བུ་ཞིག་ཅེས་དྲན་པར་མི་ནུས་པ་ལ་འཆབ་པ་མི་འབྱུང་སྟེ། དཔེར་ན་ས་ལ་བྱེ་མར་ཤེས་པ་ལ་ཀུན་སློང་གི་བསམ་པ་མེད་པ་བཞིན་ནོ། །
བསྙེན་པར་མ་རྫོགས་པ་ལ་ནི་སྤོ་བ་སྤྱོད་དགོས་ཀྱི་འཆབ་པ་མི་འབྱུང་སྟེ་ལྷག་པ་མེད་པའི་ཕྱིར་རོ། །
བསྡམ་བྱ་ནི་འབྱུང་ངོ་། །
གནས་ནས་ཕྱུང་བ་ལ་ནི་འཆབ་པ་མི་འབྱུང་སྟེ། མཐོལ་བའི་ཡུལ་མེད་པའི་ཕྱིར་རོ། །
ཐ་སྙད་དུ་རུང་བའི་འདུ་ཤེས་ཉམས་པ་སོགས་མདོ་གཉིས་ནི་རྣམ་འབྱེད་ཀྱི་བརྗོད་བྱ་ཡིན་ཡང་ཚིག་ཚོགས་ཆུང་བའི་ཕྱིར་འདིར་མ་སྨོས་སོ། །
ཅི་ལྟ་བུ་ཞིག་ཅེས་པ་ནི་ཉོན་མོངས་པས་ཀུན་ནས་བསླང་མ་བསླང་སྙམ་དུ་རྒྱུད་ལ་ཡིད་གཉིས་ཟ་བ་ཡིན་ལ། དགེ་འདུན་ལྷག་མ་ལ་ཡིད་གཉིས་ཟ་བ་ནི་རང་གི་ངོ་བོ་ལ་ཡིད་གཉིས་ཟ་བ་ཡིན་པས་འཆབ་པའི་ཉེས་པ་འབྱུང་ངོ་། །
དེ་ལྟར་འཆབ་པ་མི་འབྱུང་བའི་དུས་དངོས་སུ་སྨོས་པས་འབྱུང་བའི་དུས་ཤུགས་ལ་རྟོགས་པ་ནི་དུས་དང་དུས་མ་ཡིན་པ་བསྡུས་པའོ། །
གཉིས་པ་ས་གཞན་ན་གནས་པའི་སྤྱོད་པའི་གཞི་ལ་གཉིས་ཏེ། སྤོ་སྤྱོད་གསུམ་དང་། མགུ་སྤྱོད་གསུམ་སྟེ་དྲུག་དང་། སྤོ་ལྡན་གསུམ། མགུ་ལྡན་གསུམ་སྟེ་དྲུག བསླབ་པ་བྱིན་པ་དང་། ངོ་བོ་ཉིད་ཚོལ་བ་གཉིས་དང་། བསྡིག་པ་ལ་སོགས་པ་བཞི་དང་། གནས་ནས་ཕྱུང་བ་བདུན་དང་ཉི་ཤུ་རྩ་ལྔའོ། །

བསྡུ་ན་གསུམ་སྟེ། སྤང་བའི་ས་གཞན་ན་གནས་པ་ནི་གནས་ནས་ཕྱུང་བ་བདུན་ཏེ། ཆོས་དང་ཟང་ཟིང་གིས་སྤངས་པའི་ཕྱིར་རོ། །
སྨད་པའི་ས་གཞན་ན་གནས་པའི་གཞི་བསྡིག་པ་ལ་སོགས་པ་བཞིའོ། །
རྣམ་པར་དག་པའི་ས་གཞན་ན་གནས་པ་ནི་སྤོ་སྤྱོད་མགུ་སྤྱོད་དྲུག་དང་། སྤོ་ལྡན་མགུ་ལྡན་དྲུག བསླབ་པ་བྱིན་པ། ངོ་བོ་ཉིད་ཚོལ་བ་སྟེ་བཅུ་བཞིའོ། །
ཡང་ན་བསྡུ་བ་ནི་གཉིས་ཏེ། ས་གཞན་ན་གནས་པ་ཆེན་པོ་པ་དང་། ཆུང་ངུ་པའོ། །
ཆུང་ངུ་པ་ནི་བཅུ་བདུན་ཏེ། གནས་ནས་ཕྱུང་བ་བདུན་དང་། བསྡིག་པ་ལ་སོགས་པ་བཞི་དང་། སྤོ་ལྡན་མགུ་ལྡན་དྲུག་སྟེ་དེ་རྣམས་ནི་ཆུང་ངུ་པའོ། །
ཆེན་པོ་པ་ནི་བརྒྱད་དེ། སྤོ་སྤྱོད་མགུ་སྤྱོད་དྲུག་དང་། བསླབ་པ་བྱིན་པ་དང་། ངོ་བོ་ཉིད་ཚོལ་བ་སྟེ་བརྒྱད་དོ། །
ཆུང་ངུ་པ་བཅུ་བདུན་གྱིས་ནི་ཁྱད་པར་ཅན་གྱི་སྤྱོད་པ་སྤངས་པས་ཆོག་ལ་དམན་པའི་སྤྱོད་པ་དྭང་དུ་བླང་མི་དགོས་སོ། །
ཁྱད་པར་ཅན་གྱི་སྤྱོད་པ་ལྔ་ནི་བླ་མའི་གནས་ལྟ་བུ་དང་། མཉམ་པའི་སྤྱོད་པ་དང་། རང་བཞིན་དུ་གནས་པ་ལ་ནན་ཏུར་གྱི་ལས་དང་། ང་རྒྱལ་དང་རྒྱགས་པ་དང་། ཆད་པ་དེའི་རྒྱུ་སྤང་བའོ། །
དེ་ལ་བླ་མའི་གནས་ལྟ་བུའི་སྤྱོད་པ་སྤང་བ་ནི་རབ་ཏུ་བྱུང་བའི་གཞི་ནས་མདོ་འདོན་པར་མི་བྱ་བའི་བར་རོ། །
གསོལ་བ་དང་བརྗོད་པ་ཁས་མི་བླང་བ་ནི་ཁ་བསྐང་ལ་བཤད་དོ། །
མཉམ་པའི་སྤྱོད་པ་སྤང་བ་ནི་ཕྱག་དང་ལྡང་བ་ལ་སོགས་པ་བདག་གིར་མི་བྱ་བ་ལ་སོགས་པའོ། །
ནན་ཏུར་གྱིས་ལས་སྤང་བ་ནི་དགེ་སློང་ལ་ཉམས་པས་གླེང་བར་མི་བྱ་བ་ལ་སོགས་པའོ། །
དེ་རྣམས་ཆུང་ངུ་པ་བཅུ་བདུན་གྱིས་ཀྱང་སྤང་དགོས་ལ། ཆེན་པོ་པས་ནི་དེ་རྣམས་ཀྱི་ཐོག་ཏུ་ནངས་པར་སྔ་བར་ལངས་ཏེ་སྒོ་དབྱེ་བ་ལ་སོགས་པ་ལྔའོ། །
དེ་རྣམས་ལ་ནན་ཏུར་གྱིས་ཁྱབ་བམ་མ་ཁྱབ་པ་ནི་ས་གཞན་ན་གནས་པ་ཡང་ཡིན་ལ་ནན་ཏུར་ཡང་ཡིན་པ་ནི་གནས་ནས་ཕྱུང་བ་བདུན་དང་། བསྡིགས་པ་ལ་སོགས་པ་བཞི་སྟེ་བཅུ་གཅིག་སྟེ་རང་མི་དགའ་བཞིན་བྱེད་པས་སོ། །
ནན་ཏུར་ཡིན་ལ་ས་གཞན་ན་གནས་པ་མ་ཡིན་པ་ནི་གསོ་སྦྱོང་བཞག་པ་དང་དགག་དབྱེ་བཞག་པའོ། །
ས་གཞན་ན་གནས་པ་ཡིན་ལ་ནན་ཏུར་མ་ཡིན་པ་ནི་སྤོ་སྤྱོད་མགུ་སྤྱོད་དྲུག སྤོ་ལྡན་མགུ་ལྡན་དྲུག བསླབ་པ་བྱིན་པ་དང་ངོ་བོ་ཉིད་ཚོལ་བ་སྟེ་བཅུ་བཞི་སྟེ། དེ་རྣམས་ནི་རང་དགའ་བཞིན་དུ་བྱེད་པས་སོ། །
དེ་གཉིས་ཀ་མ་ཡིན་པ་ནི་རང་བཞིན་དུ་གནས་པ་ལྟ་བུའོ། །
དེ་ལྟར་ན་མུ་བཞི་སྲིད་དོ། །
གཉིས་པ་མི་མོས་པ་ལ་གླེང་ཞིང་བསྐུལ་བས་ཕྱིར་བཅོས་པ་ནི་ཡོངས་སུ་སྦྱང་བའི་གཞི་ཡིན་ལ་འདི་ལ་བརྒྱད་དེ། དངོས་པོ་གང་གིས་གླེང་བ་དང་། ཡུལ་གང་ལ་དང་། གང་ཟག་གང་གིས་དང་། བསམ་པ་གང་གིས་དང་། དུས་དང་གནས་གང་དུ་དང་། ཆོ་ག་གང་གིས་དང་། དགོས་པ་གང་གི་ཕྱིར་དང་། གླེང་ནས་ཇི་ལྟར་བསྒྲུབ་པའོ། །
དང་པོ་ལ་བཞི་སྟེ། ཚུལ་ཁྲིམས་དང་། ཆོ་ག་དང་། འཚོ་བ་དང་། ལྟ་བ་ཉམས་པ་སྟེ། དེ་དག་ཀྱང་གཞི་དང་བཅས་པས་གླེང་བའོ། །
ཡུལ་ལ་དྲུག་སྟེ། བསྙེན་པར་རྫོགས་པའི་སྡོམ་པ་དང་ལྡན་པ་དང་། གནས་ནས་མ་ཕྱུང་བ་དང་། ཆོས་གཞན་པའི་ཕྱོགས་སུ་མ་སོང་བ་དང་། ནད་པ་མིན་པ་དང་། རང་བཞིན་དུ་གནས་པ་དང་། ཞེ་འགྲས་པ་མིན་པའོ། །
གང་ཟག་གང་གིས་གླེང་བ་ལ་བདུན་ཏེ། བསྙེན་རྫོགས་ཀྱི་སྡོམ་པ་རྣམ་པར་དག་པ་དང་ལྡན་པ་དང་། ས་གཞན་ན་གནས་པ་ལ་ཡང་དེ་གནང་ངོ་། །
ཆོས་གཞན་པའི་ཕྱོགས་སུ་མ་སོང་བ་དང་། གནས་ནས་ཕྱུང་བ་མ་ཡིན་པ་དང་། ནད་པ་མ་ཡིན་པ་དང་། སྐྱེས་པའི་མཚན་དང་ལྡན་པ་དང་། བྱས་པ་དང་བྱ་བའི་རང་གི་ངོ་བོ་ལེགས་པར་ཤེས་པ་ཡིན་པའོ། །

བསམ་པ་གང་གིས་གླེང་བ་ནི་བྱམས་པ་དང་སྙིང་རྗེ་སྔོན་དུ་གཏང་ཞིང་། གནས་དང་དུས་དང་གླེང་བྱ་གླེང་བྱེད་ལ་སོགས་མཚན་ཉིད་དང་ལྡན་མི་ལྡན་སྔོན་དུ་བཏང་བས་གླེང་བའོ། །
ཆོ་ག་གང་གིས་གླེང་བ་ནི་གཉིས་ཏེ། གླེང་བྱེད་ཀྱི་དང་། གླེང་བྱའོ། །
གླེང་བྱེད་ཀྱི་ལ་གཉིས་སྟེ། ཚེ་དང་ལྡན་པ་ཁོ་བོ་ནི་ཤེས་བཞིན་དུ་སྨྲའི་མི་ཤེས་པས་མ་ཡིན་ནོ་ཞེས་བྱ་བ་ལ་སོགས་པས་རྣམ་པར་བརྟག་པ་དང་། སྐབས་འབྱེད་དུ་གཞུག་པའོ། །
གླེང་བྱ་ལ་གསུམ་སྟེ། གླེང་བྱ་གླེང་བྱེད་དང་། གནས་དང་དུས་སོགས་མཚན་ཉིད་དང་ལྡན་མི་ལྡན་བརྟག་པའོ། །
མཚན་ཉིད་དང་ལྡན་ན་དགའ་བ་བསྐྱེད་དེ་སྐབས་དབྱེའོ། །
མཚན་ཉིད་དང་མི་ལྡན་ན་སྐབས་མི་དབྱེའོ། །
དུས་དང་གནས་ལ་གསུམ་སྟེ། དབྱར་གྱི་ནང་མ་ཡིན་པ་དང་། འབྲེལ་པ་མ་ཡིན་པ་དང་། མང་པོ་ཚོགས་པ་མ་ཡིན་པའོ། །
དགོས་པ་ནི་ལྟུང་བ་ལས་ལྡང་བར་བྱེད་པའོ། གླེང་ནས་ཇི་ལྟར་བསྒྲུབ་པ་ནི་གཉིས་ཏེ། རྣལ་དུ་ཕེབ་ན་ཕྱིར་བཅོས་ཀྱི་གཞིའི་རྒྱུར་འགྲོའོ། །
མ་ཕེབ་ན་གཉིས་ཏེ། འབྱེད་པ་དང་། མི་འབྱེད་པའོ། །
མི་འབྱེད་པ་ལ་གཉིས་ཏེ། དགེ་འདུན་མཐའ་དག་དང་བསླབ་པའི་གཞི་མཐའ་དག་ལ་སྐབས་མི་འབྱེད་ན་བཀའ་བློ་མི་བདེ་བར་འགྲོའོ། །
ཡན་གར་བ་ལ་མི་འབྱེད་ན་སྐབས་ཕྱེས་ཤིག་ཁོ་བོ་ལ་དགེ་འདུན་གྱི་བརྗོད་པའི་ཕྱིར་བསྡོགས་པ་ཡོད་དོ་ཞེས་བརྗོད་པས་སོ། །
དེས་མ་ཞི་ན་གདམས་ངག་བཞག་གོ །དེས་མ་ཞི་ན་གསོ་སྦྱོང་བཞག་གོ །དེས་ཀྱང་མ་ཞི་ན་དགག་དབྱེའོ། །
དེས་ཀྱང་མ་ཞི་ན་གནས་ནས་དབྱུང་ངོ་། །
གསོ་སྦྱོང་དང་དགག་དབྱེ་གཉིས་སུ་ངེས་པ་མེད་དེ། སྔོན་ལ་གསོ་སྦྱོང་ལ་བབ་ན་གསོ་སྦྱོང་འཇོག་ལ། དགག་དབྱེ་ལ་བབ་ན་དགག་དབྱེ་འཇོག་གོ །དབྱར་གྱི་ནང་དུ་ལྟུང་བ་གླེང་དུ་མི་རུང་བས་དགག་དབྱེ་འཇོག་པ་འགལ་ལོ་སྙམ་ན་མི་འགལ་ཏེ། དགག་དབྱེའི་གོང་རོལ་ཟླ་བ་ཕྱེད་ཙམ་ནས་གླེང་དུ་རུང་སྟེ། དབྱར་གྱི་སྦྱོར་བ་ཀློད་དགོས་པས་སོ། །
སྐབས་འབྱེད་པ་ལ་གཉིས་ཏེ། མཉན་ན་ཕྱིར་བཅོས་ཀྱི་གཞིར་འགྲོ་ལ་མི་མཉན་པ་ཉིད་དང་སྐབས་མི་འབྱེད་པ་ཉིད་ན་ཕུར་བཅས་སོ། །
དེས་ཀྱང་མ་ཞི་ན་གདམས་ངག་འཇོག་གོ །དེས་ཀྱང་མ་ཞི་ན་གསོ་སྦྱོང་ངོ་། །
དེ་ཀྱང་མ་ཞི་ན་དགག་དབྱེའོ། །
དེས་ཀྱང་མ་ཞི་ན་ཕྱིར་མི་བཅོས་པ་གནས་ནས་དབྱུང་བའོ། །
ལྟུང་བ་གླེང་བ་ལས་ལྟུང་བ་ཁས་བླངས་ནས་ཕྱིར་མི་འཆོས་ན་དེའི་གནས་ནས་དབྱུང་བའི་ལས་བྱེད་དོ། །
གླེང་བ་ལ་བརྟེན་ནས་གླེང་བྱ་གླེང་བྱེད་མ་མཐུན་ན། གླེང་བྱེད་གཟུ་བོས་ཞལ་ལྕེ་བཅད་ནས་ངོ་བོ་ཉིད་འཚོལ་དུ་མི་འདོད་ན་གནས་ནས་དབྱུང་སྟེ། གནས་ནས་དབྱུང་བ་བྱེད་པའི་སེམས་ཀྱིས་ལས་ལོགས་གཅིག་ཏུ་བྱས་ན་ལས་བྱེ་བར་ཡང་འགྲོའོ། །
དེ་བཞིན་དུ་ལྟུང་བ་གླེང་བ་ལ་བརྟེན་ནས་ཁོ་བོ་ཅག་ལྷས་བྱིན་པའི་ལུགས་དེ་ལྟ་བུ་ལ་ལྟུང་བ་མི་འབྱུང་བར་འདོད་ཟེར་ནས་སྙོན་པ་ཐ་དད་དུ་བཟུང་བ་ལ་བརྟེན་ནས་འཁོར་ལོ་བྱེ་བའི་གཞི་དང་། ལྟུང་བ་མ་ཡིན་ཟེར་བ་ལ་བརྟེན་ནས་གཞན་དུ་ཡང་འགྲོའོ། །
གཉིས་པ་རྩོད་པ་ཕྱིར་བཅོས་པ་ལ་གསུམ་སྟེ། གནས་ནས་དབྱུང་བ་ལས་འཕྲོས་པ་ལས་བྱེ་བའི་གཞི། ལྟུང་ཕྱིར་རྩོད་པ་ལས་འཕྲོས་པ་འཁོར་ལོ་བྱེ་བའི་གཞི། རྩོད་པ་ཞི་བར་བྱེད་པའི་ཆོས་དངོས་སོ། །
དང་པོ་ལ་ལྔ་སྟེ། ལས་བྱེ་བའི་རྒྱུ་དང་། གནས་དང་། གླིང་དང་། གྲངས་དང་། དབྱེ་བའི་མཚན་ཉིད་དོ། །
དང་པོ་ནི་ཆོས་ལས་ཐ་དད་པའི་དངོས་པོ་ལ་ཞེན་པའོ། །
གཉིས་པ་ནི་མཚམས་གཅིག་པར་འབྱུང་གི་ཐ་དད་པ་ནི་མ་ཡིན་ནོ། །

གསུམ་པ་ནི་གླིང་གསུམ་དུ་སྟེ། སངས་རྒྱས་བཞུགས་པ་ལ་རག་ལས་པའི་ཕྱིར་རོ། །
བཞི་པ་ནི་གང་ཟག་བརྒྱད་ཡན་ཆད་དོ། །
ལྔ་པ་ནི་མཚམས་ནང་གཅིག་ཏུ་ལས་ཐ་དད་པར་བྱས་པ་ཙམ་གྱི་བྱེ་བ་ཡིན་ནོ། ྎ །བཀྲ་ཤིས་པ་དང་གནོད་པ་དབྱུང་བའི་གསོ་སྦྱོང་གི་ཁྱད་པར་ལ། རྒྱ་ཤེའི་ཞལ་ནས་གནོད་པ་བྱུང་དུ་དོགས་པ་ལ་དང་པོ་བྱ་ལ། བྱུང་ཟིན་པ་ལ་ཕྱི་མ་བྱ་ཞེས་ཟེར་རོ། །
ཁྲི་ལྡེའི་ཞལ་ནས་གཉིས་ཀ་ཡང་བྱུང་ཟིན་ལ་བྱ་སྟེ། ཕྱིའི་ཡམས་ལ་སོགས་པ་བྱུང་བ་ལ་བཀྲ་ཤིས་པའི་གསོ་སྦྱོང་དང་། ནང་གི་རིམས་ནད་ལ་སོགས་པ་བྱུང་བ་ལ་གནོད་པ་དབྱུང་བའི་གསོ་སྦྱོང་བྱེད་པ་ཡིན་ཏེ། འགྲེལ་པ་ལས། སྔ་མ་ལ་ཡམས་ལ་སོགས་པ་ཕྱིའི་གནོད་པ་ལ་བཤད་ལ། ཕྱི་མ་ལ་རིམས་ཉིན་གཅིག་པ་ལ་སོགས་པ་ནང་གི་གནོད་པ་ལ་ཞེས་བཤད་པས་སོ་ཞེས་ཟེར་རོ། །
བྱའི་ཞལ་ནས། ལུང་ལས་ནི་ཚུལ་ཁྲིམས་དང་ལྟ་བ་ལ་གནོད་པ་བྱུང་ན་བཀྲ་ཤིས་ཀྱི་གསོ་སྦྱོང་བྱ་ལ། ལུས་དང་ལོངས་སྤྱོད་ལ་གནོད་པ་བྱུང་ན་གནོད་པ་དབྱུང་བའི་གསོ་སྦྱོང་བྱ་ཞེས་གསུངས་པས་སོ་ཞེས་བཞེད་དོ། །
གཉིས་པ་འཁོར་ལོ་བྱེ་བའི་གཞི་ལ་བཅུ་གཅིག་སྟེ། དབྱེན་ཆགས་པའི་གཞི་དང་། བསམ་པ་དང་། སྦྱོར་བ་དང་། མཐར་ཐུག་དང་། དབྱེན་འབྱུང་བའི་དུས་དང་། གནས་པའི་ཚད་དང་། ཉེས་དམིགས་དང་། ཁ་ན་མ་ཐོ་བ་གང་དུ་གཏོགས་པ་དང་། དབྱེན་དེ་གང་ཟག་གང་ལ་ལྡན་པ་དང་། ཕྱིར་བཅོས་པའི་ཐབས་དང་། འཁོར་ལོ་ཞེས་སྒྲ་འཇུག་པའི་རྒྱུ་མཚན་ཏེ་རྒྱས་པར་གཞན་དུ་ཤེས་པར་བྱའོ། །
གསུམ་པ་རྩོད་པ་ཞི་བྱེད་དངོས་ལ་ལྔ་སྟེ། རྩོད་པའི་རྒྱུ། འབྲས་བུ་རྩོད་པའི་དབྱེ་བ། རྩོད་པའི་ངོ་བོ། ཞི་བར་བྱེད་པའི་ཆོས། རྩོད་པའི་བསླབ་བྱའོ། །
དང་པོ་ལ་གཉིས་ཏེ། ནང་ན་གནས་པ་དང་། ཕྱི་ན་གནས་པའོ། །
དང་པོ་ནི། བདག་ཏུ་འཛིན་པའི་ཕྲ་རྒྱས་ལ་སོགས་པ་སྟེ་སྐབས་འདིའི་བརྗོད་བྱ་མ་ཡིན་ནོ། །
གཉིས་པ་ལ་བཞི་སྟེ། དངོས་པོའི་དེ་བཞིན་ཉིད་ལ་ལོག་པར་བསྒྲུབ་པ་དང་། གདམས་ངག་ལ་སོགས་པ་འཇོག་པ་སྤོང་བ་དང་། ལྟུང་བ་དང་བཅས་པ་དང་། ལས་ལ་མཐུན་པ་མི་སྦྱིན་པའོ། །
གཉིས་པ་ལ་བཞི་སྟེ། འབྱེད་ཕྱིར་རྩོད་པ་དང་། མི་གདམས་པའི་ཕྱིར་རྩོད་པ་དང་། ལྟུང་ཕྱིར་རྩོད་པ་དང་། བྱ་བའི་ཕྱིར་རྩོད་པའོ། །
གསུམ་པ་ནི། འཁྲུག་ལོང་གི་ཕྱིར་སེམས་གཞོལ་བ་སྟེ། འཛིན་ཅིང་སེམས་པའོ། །
ཞི་བྱེད་ལ་གཉིས་ཏེ། ནང་ན་གནས་པའི་ཞི་བྱེད་དང་། ཕྱི་རོལ་ན་གནས་པའི་ཞི་བྱེད་དོ། །
དང་པོ་ནི་བདག་མེད་བསྒོམ་པ་ལ་སོགས་པས་ཞི་བར་བྱེད་པ་སྟེ་ཞི་གནས་ཀྱི་གསོ་སྦྱོང་ལ་སོགས་པ་སྐབས་གཞན་ནས་སྟོན་ནོ། །
གཉིས་པ་ནི། མངོན་སུམ་དྲན་པ་མ་སྨྱོས་དང་། །
དེ་བཞིན་གང་མང་ངོ་བོ་ཉིད། །
རྩྭ་རྣམས་བཀྲམ་པ་ལྟ་བུ་དང་། །
ཁས་བླངས་པར་ཡང་བྱ་བ་འོ། །
ཞེས་བདུན་དུ་གསུངས་པ་བསྡུ་ན་བཞི་སྟེ། འབྱེད་ཕྱིར་གྱི་རྩོད་པ་ཇི་ལྟར་ཞི་བར་བྱ་བ་དང་། མི་གདམས་པའི་ཕྱིར་གྱི་རྩོད་པ་ཇི་ལྟར་ཞི་བར་བྱ་བ་དང་། ལྟུང་ཕྱིར་གྱི་རྩོད་པ་ཇི་ལྟར་ཞི་བར་བྱ་བ་དང་། བྱ་ཕྱིར་གྱི་རྩོད་པ་ཇི་ལྟར་ཞི་བར་བྱ་བའོ། །
དང་པོ་ལ་གཉིས་ཏེ། མངོན་སུམ་བརྒྱད་ཀྱིས་ཞི་བར་བྱ་བ་དང་། ཚུལ་ཤིང་གང་མང་གིས་ཞི་བར་བྱ་བའོ། །
དང་པོ་ལ་རྒོལ་ཕྱིར་རྒོལ་གྱི་མངོན་སུམ་དང་། གཟུ་བོའི་དང་། དགེ་འདུན་གཞི་པོའི་དང་། གསལ་བའི་དང་། ཡང་གསལ་གྱི་དང་། གནས་བརྟན་དང་སོ་སོར་ཐར་པ་དང་བཅས་པའི་དང་། སྡེ་སྣོད་འཛིན་པའི་དང་། གནས་བརྟན་མཐུ་དང་ལྡན་པའི་མངོན་སུམ་མོ། །

དེས་མ་ཞི་ན་གང་མང་ངོ་། །
གང་མང་ལ་སྤྱི་དོན་དྲུག་སྟེ། གཞི་གང་ལ་བྱ་བ་དང་། དུས་ནམ་གྱི་ཚེ་དང་། དགེ་འདུན་གང་གིས་དང་། བྱེད་པ་པོ་དང་། ཆོ་ག་དང་། དགོས་པའོ། །
གཞི་ལ་གསུམ་སྟེ། ཆོས་རྣམ་པར་གཏན་ལ་དབབ་པ་དང་། རྒོལ་ཕྱིར་རྒོལ་གྱིས་གཅེས་པར་བཟུང་བ་དང་། བསྡམ་པར་བྱ་བ་མ་ཡིན་པའི་དོན་ཏོ། །
དུས་ལ་གཉིས་ཏེ། མངོན་སུམ་གྱིས་མཐར་ཐུག་པ་དང་། དགེ་འདུན་བྱེ་བར་དོགས་པའི་དགག་བྱ་ཡོད་པས་སོ། །
དགེ་འདུན་མཚན་ཉིད་དང་ལྡན་པས་སོ། །
བྱེད་པ་པོ་བསྐོས་པས་སོ། །
ཆོ་ག་སྦྱོར་བ་དང་། དངོས་གཞིའི་འོ། །
སྦྱོར་བ་ལ་བཞི་སྟེ། གང་ཟག་བསྐོ་བ་དང་། དེས་ཚུལ་ཤིང་སྟ་གོན་བྱ་བ་དང་། འདུ་བའི་སྐབས་བསྒྲུབ་པ་དང་། ཚོགས་ལ་བརྗོད་པའོ། །
དངོས་གཞི་ལ་གཉིས་ཏེ། འགྲིམ་པའི་དང་། ལེན་པའི་འོ། འགྲིམ་པའི་ལ་བཞི་སྟེ། ཆོས་མ་ཡིན་པའི་ལེན་པ་མང་ན་མི་བྲིམས་པ་དང་། ཆོས་ཀྱི་ཚུལ་ཤིང་གཡོགས་པའམ་ཕྱེ་བ་གང་གིས་ལེན་པ་མང་བར་འགྱུར་བ་དེ་ལྟར་བྲིམས་པ་དང་། གསར་བུས་ཆོས་མ་ཡིན་པའི་ལེན་ན་རྣ་དྲུང་དུ་བཤུབ་པ་དང་། ཆོས་མ་ཡིན་པའི་ལེན་ན་ཚིག་གཉིས་པ་ལ་མི་སྦྱིན་ཞིང་གསུམ་པ་ལ་སྦྱིན་པའོ། །
ལེན་པའི་ལ་བཞི་སྟེ། སྡེ་སྣོད་འཛིན་པ་ལ་མ་དྲིས་པར་མི་བླང་བ་དང་། ཆོས་མ་ཡིན་པའི་མི་བླང་བ་དང་། དབྱེན་དུ་འགྱུར་བའི་བཟོད་པས་མི་བླང་བ་དང་། མཉམ་ན་ཉན་ཐོས་ཆེན་པོའི་བླང་བའོ། །
དགོས་པ་དགེ་འདུན་མཐུན་པ་དང་། ཁ་ན་མ་ཐོ་བ་མེད་པའོ། །
གང་མང་ནི་འབྱེད་པའི་ཕྱིར་རྩོད་པ་ལ་འོང་ལ་གཞན་ལ་མི་བཏུབ་བོ། །
གཞན་ཞི་བྱེད་ཐམས་ཅད་འཁྲུལ་མར་འོང་ངོ་། །
དེས་མ་ཞི་ན་རྣམ་པར་གཏན་ལ་འབེབས་པས་ཉེ་བར་མ་ཞི་བ་ཆོས་མ་ཡིན་པར་སྨྲ་བ་གནས་ནས་འབྱིན་ནོ། །
འགྱེད་པའི་ཕྱིར་རྩོད་པ་ལ་ཁས་བླངས་ཀྱི་ཞི་བའོ། །
འདི་རྒོལ་ཕྱིར་རྒོལ་དང་ཁྱད་ཅི་ཡོད་སྙམ་ན། རྒོལ་ཕྱིར་རྒོལ་གྱིས་ནི་ལན་མེད་པར་རྡུགས་པའོ། །
ཁས་བླངས་ནི་རིགས་པས་རྡུགས་པར་བྱེད་མ་ནུས་ཀྱང་ཁས་བླངས་པས་མངོན་སུམ་དུ་རྡུགས་པར་བྱ་བ་ཙམ་དུ་ཟད་དོ། །
མི་གདམས་པའི་ཕྱིར་རྩོད་པ་ལ་གཉིས་ཏེ། རྒྱུ་དང་བཅས་པ་དང་། རྒྱུ་མེད་པའོ། །
རྒྱུ་དང་བཅས་པ་ལ་མངོན་སུམ་གྱིས་ཞི་བར་བྱེད་པའོ། །
འདི་ལ་ཡང་མངོན་སུམ་བརྒྱད་ཀ་འོང་ངོ་། །
དེས་མ་ཞི་ན་མ་མཐོང་བ་གནས་ནས་འབྱིན་ནོ། །
རྒྱུ་མེད་པ་ལ་བཞི་སྟེ། གཞི་མེད་པ་དང་། གཞན་རྗེས་སུ་སྒྲུབ་པ་དང་། ཕྱིར་བཅོས་པ་ལ་མི་ལྟོས་པ་དང་། སྨྱོན་པས་བྱས་པའོ། །
དང་པོ་གསུམ་ལ་དྲན་པས་འདུལ་བ་སྟེར་ཏེ། དེའི་གོ་བ་ནི་དགེ་འདུན་གྱིས་གསོལ་བ་དང་གཞིའི་ལས་ཀྱིས་དྲན་པ་བྱིན་ནས་འདི་ད་ལྟ་དྲན་པར་འདུག་པས་ལྟུང་བ་མེད་ཞེའམ་མི་དྲན་པར་འདུག་པས་དགེ་འདུན་གྱིས་ལྟུང་བ་མེད་པར་འཛིན་པའོ། །
སྨྱོན་པས་བྱས་པ་ལ་ནི་མ་སྨྱོས་པས་འདུལ་བ་སྟེར་བའོ། །
དེའི་གོ་བ་ནི་འདི་ད་ལྟ་རང་བཞིན་དུ་གནས་པར་འདུག་པས་ལྟུང་བ་མི་དྲན་པར་འདུག་པས་རང་བཞིན་དུ་མི་གནས་པའི་དུས་སུ་བྱས་པས་ལྟུང་བ་མེད་པར་འཛིན་པའོ། །
དེ་ལྟར་དག་རྒྱ་སྦྱིན་དུ་རུང་ན་གླེང་བྱེད་ཉན་དུ་མི་འདོད་ན་བརྙས་ཐབས་བྱེད་པ་ཡིན་པས་དེ་ལ་ཕྱིར་འགྱེད་པའོ། །
དེས་མ་ཞི་ན་བརྙས་ཐབས་བྱེད་པ་ལ་འབད་པས་མ་ལོག་པ་གནས་ནས་དབྱུང་བའོ། །
གླེང་བྱ་གླེང་བྱེད་ལ་མི་རིགས་པ་བྱ་སྙམ་ན་བརྙས་ཐབས་ལ་སོགས་པའི་ཚད་དུ་ཡང་འགྲོའོ། །
གླེང་བྱ་དག་རྒྱ་གསོལ་དུ་མི་འདོད་ན་ཕྱིར་མི་བཅོས་པའི་ཆ་ལག་ཡིན་པས་ཕྱིར་མི་འཆོས་པ་གནས་ནས་འབྱིན་པའོ། །

ལྟུང་བའི་ཕྱིར་རྩོད་པ་ལ་གཉིས་ཏེ། ཉེས་པ་རང་གི་ངོ་བོ་ཤེས་པ་དང་། མི་ཤེས་པའོ། །
ཤེས་པ་ལ་གསུམ་སྟེ། འཕྲོས་པ་མེད་པ་དང་། འཕྲོས་པ་དང་བཅས་པ་རྣམ་པ་གཉིས་པོ་ཉི་ཚེ་བ་དང་། དགེ་འདུན་མཐའ་དག་དང་འབྲེལ་བའོ། །
དང་པོ་ནི་རྒོལ་ཕྱིར་རྒོལ་ཁོ་ན་ལ་ཡོད་ཀྱི་གཞན་དུ་མ་འཕྲོས་པའོ། །
དེས་མ་ཞི་བ་ལ་མ་མཐོང་བ་གནས་ནས་དབྱུང་བའོ། །
འཕྲོས་པ་དང་བཅས་པ་ཉི་ཚེ་བ་ལ་ནི་མངོན་སུམ་གྱིས་ཞི་བར་བྱ་བ་དང་། དེས་མ་ཞི་ན་མ་མཐོང་བ་གནས་ནས་དབྱུང་ངོ་། །
དགེ་འདུན་མཐའ་དག་དང་འབྲེལ་པ་ལ་ནི་རྩྭ་བཀྲམ་པས་ཞི་བར་བྱའོ། །
དེ་ལ་གནས་ནས་དབྱུང་བ་ནི་མེད་དེ་དགེ་འདུན་བྱེ་བའི་དགག་བྱ་ཡོད་པས་སོ། །
ཉེས་པ་རང་གི་ངོ་བོ་མི་ཤེས་ན་ངོ་བོ་ཉིད་ཚོལ་བ་སྟེར་ཏེ། མི་འདོད་ན་ཕྱིར་མི་འཆོས་པ་གནས་ནས་འབྱིན་ནོ། །
ངོ་བོ་ཉིད་མ་རྙེད་ན་རྙེད་རྙེད་དུ་སྡོད་དོ། །
རྙེད་ནས་གཞན་ན་གནས་པར་བྱེད་དོ། །
བྱ་བའི་ཕྱིར་གྱི་རྩོད་པ་ཞི་བྱེད་ནི། ཞི་བྱེད་ཐམས་ཅད་ནི་བྱ་བའི་ཕྱིར་གྱི་རྩོད་པ་ལ་འཇུག་སྟེ། །
ལས་ཀྱི་གནས་ནས་འོངས་པ་ལ་རྟག་མི་རྟག་ལ་སོགས་པའམ། གདམས་ངག་བཞག་མ་བཞག་གམ། ལྟུང་བ་བྱུང་མ་བྱུང་ལ་རྩོད་པའི་དུས་སུའོ། །
རྩོད་པའི་བསླབ་བྱ་ནི་ཉེ་བར་ཞི་བའི་མཐུ་ཡོད་པ་ལྟར་ན་མི་འབད་པར་མི་བྱ་སྟེ་འབད་དགོས་སོ། །
བཞི་པ་དེ་དག་གི་དོན་གྱི་འབྲེལ་བ་རྩི་བ་ནི། རྣམ་གྲོལ་དོན་གཉེར་བྱང་ཆུབ་གསུམ་ཐོབ་པར་བྱེད་པའི་ཐབས་ནི་ལམ་བསླབ་པ་གསུམ་ཡིན་ལ། བསླབ་པ་གཞན་གཉིས་ཀྱི་རྩ་བ་ཡང་ཚུལ་ཁྲིམས་ཀྱི་བསླབ་པ་ཡིན་པས་བསྟན་པའི་རྩ་བ་སོ་སོར་ཐར་པ་ཡིན་ཏེ། སོ་སོར་ཐར་པའི་མདོ་ལས། འདི་ནི་ཐར་པའི་གྲོང་འཇུག་པའི། །
ཐེམ་སྐས་བཞིན་དུ་འདྲ་བར་གནས། །
ཞེས་དང་། བཤེས་པའི་སྤྲིང་ཡིག་ལས། ཁྲིམས་ནི་རྒྱུ་དང་མི་རྒྱུའི་ས་བཞིན་དུ། །
ཡོན་ཏན་ཀུན་གྱི་གཞི་རྟེན་ལགས་པར་གསུངས། །
ཞེས་གསུངས་པས་སོ། །
ལྷག་པ་ཚུལ་ཁྲིམས་ཀྱི་བསླབ་པ་ཉམས་སུ་ལེན་པའི་ལག་ལེན་ཐམས་ཅད་མདོར་བསྡུ་ན། མ་ཐོབ་པ་ཐོབ་པར་བྱེད་པ། ཐོབ་པ་མི་ཉམས་པར་བསྲུང་བ། ཉམས་ན་ཕྱིར་བཅོས་པ་དང་གསུམ་ཡིན་པ་ལས། ཐོག་མར་མ་ཐོབ་པ་ཐོབ་པར་བྱེད་པའི་ཆོ་ག་དགོས་ཏེ། བསྲུང་བ་ལ་ཐོབ་པ་སྔོན་དུ་འགྲོ་དགོས་པའི་ཕྱིར་རོ། །
དེ་ཡང་འགལ་བའི་རྐྱེན་སྤང་ཞིང་མཐུན་པའི་རྐྱེན་ཚང་བ་ལ་བརྟེན་ནས་སྐྱེ་བ་ལས། འགལ་རྐྱེན་ཡང་བསྡུ་ན་བཞིར་འདུས་ཏེ། མཚམས་མེད་ཅན་ལ་སོགས་པ་སྡོམ་པ་སྐྱེ་བའི་བར་ཆད། བྲན་རྗེ་དཔོན་གྱི་དབང་དུ་གྱུར་པ་སོགས་གནས་པའི་བར་ཆད། ནད་པ་སོགས་གཉེན་པོ་ཁྱད་པར་དུ་འགྲོ་བའི་བར་ཆད། ལག་རྡུམ་སོགས་མཛེས་པའི་བར་ཆད་དེ། རྣམ་པ་བཞི་སྤངས་པ་དགོས་སོ། །
མཐུན་པའི་རྐྱེན་ནི་རྣམ་པ་ལྔ་དགོས་ཏེ། ཡུལ་དང་། བསམ་པ་དང་། རྟགས་དང་། རྒྱུ་དང་། ཆོ་ག་མཐུན་པའི་རྐྱེན་ཏེ་ལྔ་ཚང་བ་ལས་སྐྱེའོ། །
དཔེར་ན་འཇིག་རྟེན་པ་སོ་ནམ་གྱིས་སྟོན་ཐོག་སྒྲུབས་པའི་དཔེས་བསྟན་ན་འགལ་རྐྱེན་སྤངས་པ་ནི་ཞིང་ས་བཟང་པོ་ལྟ་བུ་ཡིན་ལ། མཐུན་རྐྱེན་ཚང་བ་ནི་རྐྱེན་ཆུ་ལུད་འཛོམ་པ་ལྟ་བུ་ཡིན་ཏེ། ས་བོན་གྲུང་པོ་ཞིང་ས་བཟང་བ་ལ་གདབ། རྐྱེན་ཆུ་ལུད་འཛོམ་འགལ་རྐྱེན་སད་སེར་སོགས་དང་མི་ལྡན་ན་སྟོན་ཐོག་འབྱུང་བ་བཞིན། གང་ཟག་གི་རྒྱུད་ལ་སོ་ཐར་གྱི་སྡོམ་པ་སྐྱེ་ནུས་ཀྱི་ས་བོན་གང་རུང་ཡོད་པ་དེ་ཞིང་བཟང་དང་འདྲ་བའི་བར་ཆད་ཀྱི་ཆོས་དང་མི་ལྡན་པའི་དལ་འབྱོར་གྱི་ཞིང་ལ་གདབ། རྐྱེན་ཆུ་ལུད་འདྲ་བའི་མཐུན་རྐྱེན་ལྔ་ཚང་། སད་སེར་དང་འདྲ་བའི་ལྟུང་བས་རྒྱུད་ལ་མ་གོས་ན་འབྲས་བུ་སྟོན་ཐོག་དང་འདྲ་བའི་སྡོམ་པ་སྐྱེ་བ་ཡིན་ནོ། །

འོ་ན་སྡོམ་པ་དེ་ཐོབ་པ་ཙམ་གྱིས་ཆོག་གམ་སྙམ་ན་མི་ཆོག་སྟེ། ཐོབ་ནས་མ་བསྲུངས་ན་འཇིག་རྟེན་ན་མཚོན་ཐང་ལ་འཁྱམ་པ་རང་གི་ལུས་ལ་བསྣུན་པ་དང་འདྲ་བའི་ཉེས་དམིགས་ཡོད་པས་ན་ཐོབ་ནས་བསྲུང་བ་གལ་ཆེའོ། །
འདི་ལ་ལྔ་ཡོད་པ་ལས། དང་པོར་ཕྱིའི་རྐྱེན་ནི་གང་ཟག་གཞན་ལ་བརྟེན་ནས་བསྲུང་དགོས་ཏེ། ལས་དང་པོ་པ་སྡོམ་པ་བསྲུང་བ་ལ་ཉེ་བར་མཁོ་ཞིང་བསྲུང་ཐབས་གཞན་དག་ཀྱང་དེ་ལ་བརྟེན་ནས་འབྱུང་བས་དང་པོ་བསྟན་ཏེ། ཉེ་བར་མཁོ་ལུགས་གསར་དུ་བསྙེན་པར་རྫོགས་མ་ཁད་ཀྱི་གང་ཟག་དེ་དཔེར་ན་འཇིག་རྟེན་ན་བུ་ཆུང་བཙས་མ་ཁད་དང་འདྲ་བ་ཡིན་ཏེ། བུ་ཆུང་བཙས་མ་ཁད་དེ་མ་མ་ཐབས་ལ་མཁས་པ་ཞིག་གིས་མ་བསྐྱངས་ན་ཆེ་སྟེ་སྲོག་གི་བར་ཆད་དམ། ཆུང་སྟེ་རྐང་ལག་ཞ་གྲུམ་དུ་སོང་ནས་ཕུན་སུམ་ཚོགས་པ་གཅིག་མི་འབྱུང་བ་ཡིན། དེ་ལས་གཞན་མ་མ་ཐབས་ལ་མཁས་པའི་གང་ཟག་གཅིག་གིས་མཐུན་རྐྱེན་ཚང་ཞིང་འགལ་རྐྱེན་སྤངས་པའི་སྒོ་ནས་བསྐྱངས་ན་དུས་ཚོད་ལས་ཕུན་སུམ་ཚོགས་པ་གཅིག་འབྱུང་ཟེར་ཏེ། ཅི་ལ་བཏང་ཡང་ཐོགས་པ་མེད་པ། ཕ་མ་རང་བས་ཀྱང་ལྷག་པ་སྐད་ཟེར་བ་གཅིག་འབྱུང་བ་ཡིན། དཔེ་དེ་བཞིན་དུ་གསར་དུ་བསྙེན་པར་རྫོགས་མ་ཁད་ཀྱི་གང་ཟག་དེ་དགེ་བའི་བཤེས་གཉེན་གང་གིས་མ་བསྐྱངས་ན་ཆེ་སྟེ་སྲོག་གི་བར་ཆད་དང་མཚུངས་པར་རྩ་བའི་ལྟུང་བ་འཆབ་སེམས་དང་བཅས་པས་རྒྱུད་ལ་གོས་པའམ། ཆུང་སྟེ་རྐང་ལག་ཞ་གྲུམ་དང་མཚུངས་པར་ལྷག་མ་མན་ཆད་ཀྱི་བདུད་ཀྱིས་ནོན་ནས་ཕུན་སུམ་ཚོགས་པོ་གཅིག་མི་འབྱུང་བ་ཡིན་ལ། དེ་ལ་གཞན་དགེ་བའི་བཤེས་གཉེན་གང་གིས་བསྐྱངས་ནས་འདི་རྣམས་ཁྱོད་ཀྱིས་སྤང་བྱ་ཡིན་པས་སྤོངས་ཤིག འདི་རྣམས་ཁྱོད་ཀྱིས་ཉམས་སུ་བླང་བྱ་ཡིན་པས་ལོངས་ཤིག་ཅེས་ལུང་འབོགས་རྗེས་སུ་བསྟན་ནས་གང་ཟག་དེས་དེའི་རྗེས་སུ་ཞུགས་ནས་ལྡོག་འཇུག་བྱས་པ་ལ་བརྟེན་ནས་ཚུལ་ཁྲིམས་རྣམ་པར་དག དེ་གཞི་མར་བཞག་སྟེ་དུས་ཚོད་ལ་བརྗོད་བྱེད་སྡེ་སྣོད་རིན་པོ་ཆེ་གསུམ་ལ་མཁས་པ། བརྗོད་བྱ་བསླབ་པ་གསུམ་ལ་འདྲིས་པ། མཁས་བཙུན་སྐྱེས་བུ་དམ་པ་གཞུ་མོའི་རྒྱུད་དང་འདྲ་བ་སྦྲིང་ཐག་ཆོད་པ་གཞན་གྱི་དམིགས་པའི་ཡུལ་བཏུབ་པ། མཁན་སློབ་རང་བས་ཀྱང་མཁས་བཙུན་ང་རང་འཛོམ་མམ་སྙམ་པ་གཅིག་འབྱུང་བ་ཡིན། བསྲུང་ཐབས་གཞན་དག་ཀྱང་འདི་ལ་བརྟེན་ནས་འབྱུང་བར་ལུང་ལས། བླ་མ་དང་ནི་འགྲོགས་པ་དང་། །
མཁན་པོས་རྗེས་སུ་བསྟན་པ་ལས། །
འཇིགས་པས་སྐལ་ལྡན་གུས་བྱེད་པ། །
དྲན་པ་བདེ་བླགས་སྐྱེ་བར་འགྱུར། །
ཞེས་གསུངས་པས། དེ་ལྟར་ཕྱིའི་རྐྱེན་དགེ་བའི་བཤེས་གཉེན་ལ་བསྟེན་པ་དེས་རང་གི་བསམ་པ་ཕུན་སུམ་ཚོགས་པས་བསྲུང་དགོས་ཏེ། ནང་གི་ཉེར་ལེན་མེད་ན་ཕྱིའི་རྐྱེན་གྱིས་འབྲས་བུ་ཕུན་ཚོགས་མི་འབྱུང་པའི་ཕྱིར་རོ། །
དེ་ལ་རང་རིགས་དང་། ཡོན་ཏན་དང་རྟགས་ཆ་ལུགས་འདི་ལྟ་བུ་དང་ལྡན་པས་ཉེས་སྤྱོད་ལ་འཇུག་པ་ངོ་ཚ་སྙམ་པའི་ངོ་ཚ་ཤེས་པ་དང་བདག་གིས་ཉེས་སྤྱོད་འདི་ལྟ་བུ་བྱས་ན་མཁན་སློབ་དང་གྲོགས་ཚངས་པ་མཚུངས་པར་སྤྱོད་པ་སོགས་ཀྱིས་ཁྲེལ་ནས་འགྲོ་བས་མི་བྱ་སྙམ་པའི་ཁྲེལ་ཡོད་ཁྱད་པར་ཅན་དགོས་ཏེ། ངོ་ཚ་ཁྲེལ་ཡོད་ནི་ཁ་ན་མ་ཐོ་བ་སྤང་བའི་རྒྱུའི་གཙོ་བོ་ཡིན་པའི་ཕྱིར་རོ། །
ཆོས་རང་དང་སྤྱིའི་མཚན་ཉིད་གང་ཡིན་ཀྱང་འདྲིས་པ་ལ་མི་བརྗེད་པ་གལ་ཆེ་བ་ཡིན་ཏེ། མདོ་རྩ་བ་ལས། ལྟུང་བའི་སྒོར་གྱུར་པའི་འཇུག་པ་ཐམས་ཅད་ལ་དྲན་པས་ཉེ་བར་བསྒྲུབ་པར་བྱའོ། །
ཞེས་བཤད་པས་སོ། །
ལུས་ངག་གི་བྱ་བ་གང་དང་གང་བྱེད་པ་ལ་འདི་བྱར་རུང་ངམ་མི་རུང་སྙམ་དུ་སོ་སོར་རྟོག་པ་དང་། བྱ་བ་རྩོམ་པའི་ཚེ་ཉིད་ལ་འདི་རུང་བར་འདུག་གམ་མི་རུང་བར་འདུག་སྙམ་དུ་འཕྲལ་ལ་རྟོག་པ་ཡིན་ཏེ། མདོ་རྩ་ལས། ཤེས་བཞིན་དུ་བྱའོ་ཞེས་བཤད་པས་སོ། །

སྤང་བྱ་ཉོན་མོངས་པ་དྲག་ལ་ཡུན་རིང་བ་སྐྱེས་པའི་དུས་སུ་གཉེན་པོ་དྲག་པ་ཡུན་རིང་བའི་བག་ཡོད་པ་བསྟེན་དགོས་ཏེ། སོ་སོར་ཐར་པ་ལས། ཚེ་དང་ལྡན་པ་དག་བག་ཡོད་པས་རྣལ་འབྱོར་དུ་བྱའོ་ཞེས་བཤད་པས་སོ། །
དེ་ལྟར་ནང་གི་ཉེར་ལེན་དང་ལྡན་པ་དེས་སྤང་བྱ་མི་མཐུན་པའི་ཕྱོགས་ངོ་ཤེས་པའི་སྒོ་ནས་བསྲུང་དགོས་ཏེ། ཕྱིའི་རྐྱེན་དགེ་བའི་བཤེས་གཉེན་ལ་བརྟེན། ནང་གི་ཉེར་ལེན་བསམ་པ་ཕུན་སུམ་ཚོགས་པ་དང་ལྡན་ཀྱང་སྤང་བྱ་མི་མཐུན་པའི་ཕྱོགས་ངོ་མ་ཤེས་ན་འཇིགས་རྟེན་ན་དགྲ་ལ་ཟོན་བྱེད་པ་ལ་དགྲ་ངོ་མི་ཤེས་པའམ། ནད་པ་ལ་སྨན་གཏོང་བ་ལ་ནད་ངོ་མི་ཤེས་པ་དང་འདྲ་བས་སྤང་བྱས་རྒྱུད་ལ་གོས་ཀྱང་མི་ཚོར་བ་འབྱུང་བས་སོ། །
དེས་ན་མི་མཐུན་ཕྱོགས་ངོ་ཤེས་པར་བྱ་དགོས་པ་དེ་ལ་ཡང་སྡོམ་པ་སྤྱི་དང་འགལ་བའི་མི་མཐུན་པའི་ཕྱོགས་དང་། སྡོམ་པ་སོ་སོ་དང་འགལ་བའི་མི་མཐུན་ཕྱོགས་གཉིས་ཡོད་པ་ཐམས་ཅད་ཤེས་པར་བྱས་ནས་སྤོང་དགོས་པ་ཡིན་ནོ། །
དེ་ལྟར་ཡང་མི་མཐུན་པའི་ཕྱོགས་ངོ་ཤེས་པར་བྱས་སུ་ཟིན་ཀྱང་དགེ་བ་ཉམས་སུ་མ་བླངས་ན་ཚུལ་ཁྲིམས་ཀྱི་བསོད་ནམས་རྒྱུན་ཆགས་སུ་གོང་ནས་གོང་དུ་འཕེལ་དུ་མི་བཏུབ་པས་དགེ་བ་ཉམས་སུ་ལེན་པར་བྱེད་པ་གལ་ཆེ་བ་ཡིན་ཏེ། དགེ་བ་ཉམས་སུ་བླངས་པས་ཚུལ་ཁྲིམས་ཀྱི་བསོད་ནམས་ཟླ་བ་ཡར་གྱི་ངོ་བཞིན་དུ་གོང་ནས་གོང་དུ་རྒྱས་པར་འགྱུར་བའི་ཕྱིར་ཏེ། འོད་ལྡན་ལས། ཇི་སྲིད་དུ་ནི་དགེ་བའི་རྒྱུན་འཕེལ་བ་ཞེས་བཤད་པས་སོ། །
དེ་ལ་ཡང་གསུམ་སྟེ། དུས་གཅིག་ཆར་བ་དང་འབྲེལ་པ་གསོ་སྦྱོང་གི་གཞི། དགག་དབྱེའི་རྒྱུར་གྱུར་པ་དབྱར་གྱི་གཞི། དུས་རེས་འགའ་བ་དང་འབྲེལ་བ་དགག་དབྱེའི་གཞིའོ། །
དང་པོ་ནི། ཟླ་བ་ཕྱེད་ཕྱེད་ཀྱི་དུས་སུ་སྔར་སྐྱེས་ཀྱི་ལྟུང་བ་ཐམས་ཅད་ཕྱིར་བཅོས། ཕྱིས་འབྱུང་གི་ལྟུང་བ་རྒྱུན་བསྡམས་ནས་རང་གི་ཤེས་རྒྱུད་འདི་ཉེས་ལྟུང་གི་དབང་དུ་མ་སོང་བས་སྤང་བྱ་རང་གི་མཚན་ཉིད་འཛིན་པའི་ཆོས་ཉོན་མོངས་པ་སྤངས་ནས་ཚུལ་ཁྲིམས་དག་པར་བྱེད་པའི་ཐབས་ཡིན་ནོ། །
གཉིས་པ་ནི། དབྱར་ཟླ་བ་གསུམ་མཚམས་ནང་གཅིག་ཏུ་ཁས་བླངས་བརྟན་པོའི་ལྕགས་ཀྱུས་བཟུང་ནས་གནས་པས་རང་གཞན་གྱི་ལུས་སྲོག་གི་བར་ཆད་བསྲུང་། གཞན་མ་དད་པ་སྤངས། གནས་རལ་བ་དང་། གྲུམས་པ་འཆོས་ཤིང་དགག་དབྱེ་དང་སྲ་བརྐྱང་འབྱུང་། ཐོས་བསམ་སྒོམ་གསུམ་གྱི་ཤེས་རབ་གོང་ནས་གོང་དུ་འཕེལ་བར་བྱེད་པའི་ཐབས་ཅིག་ཡིན་ནོ། །
གསུམ་པ་ནི། དབྱར་གྱི་ནང་དུ་འཁྲུག་ལོང་བསྐྱེད་ཀྱི་དོགས་ནས་དགེ་འདུན་རྣམས་ལྟུང་བ་གླེང་བ་དགག་པ་དེ་ཉིད་ཕྱོགས་བཅུའི་དགེ་འདུན་ཐམས་ཅད་ལུ་དབྱེ་སྟེ། ཆོས་དང་ཚུལ་ཁྲིམས་ཕུན་སུམ་ཚོགས་པར་བྱེད་པའི་ཐབས་ཅིག་ཡིན་ནོ། །
དེ་ལྟར་དགེ་བ་ཉམས་སུ་ལེན་པ་དེས་ཀྱང་བདེ་བར་གནས་པའི་རྐྱེན་ལ་བརྟེན་ནས་བསྲུང་དགོས་ཏེ། རབ་ཏུ་བྱུང་བ་ལ་མ་བཀག་ཅིང་རྗེས་སུ་གནང་ལ་ཉེ་བར་འཆམས་པའི་རྐྱེན་མཐའ་གཉིས་སུ་མ་ལྷུང་བ་ལ་མ་བརྟེན་ན་བསྲུང་བ་མི་ནུས་པས་དེ་ལ་བརྟེན་ནས་བསྲུང་བ་ལ་གསུམ་སྟེ། བདེ་བར་གནས་པའི་རྐྱེན་གོས་ལ་བརྟེན་དེ་བསྲུང་བ། ཟས་ལ་བརྟེན་དེ་བསྲུང་བ། གནས་མལ་ལ་བརྟེན་ཏེ་བསྲུང་བ་བའོ། །
དང་པོ་གོས་ལ་བརྟེན་ཏེ་བསྲུང་བ་ལ་གསུམ་ལས། དང་པོ་ནི་གོས་གཞན་འབྱུང་བའི་རྒྱུ་ཡིན་ལ། གཉིས་པ་ནི་གོས་དངོས་ཁ་དོག་དང་དབྱིབས་ལ་སོགས་པའི་སྒོ་ནས་ཇི་ལྟར་རུང་བ་དང་། བཟོ་འཚེམས་ལ་སོགས་པའི་སྒོ་ནས་ཇི་ལྟར་བསྒྲུབ་པ་དང་། ཆོ་གའི་ཚིག་གིས་ཇི་ལྟར་བྱིན་གྱིས་བརླབས་པ་དང་། སྟོད་གཡོགས་སྟོད་དང་། སྨད་གཡོགས་སྨད་དུ་སོགས་ཇི་ལྟར་ལོངས་སྤྱོད་པའི་ཚུལ་ཡིན་ནོ། །

གསུམ་པ་ནི་གོས་ཀྱི་བྱེ་བྲག་ཀོ་ལྤགས་ཡུལ་དང་གང་ཟག་གི་དབང་གིས་རུང་བ་དང་མི་རུང་པའི་ཚུལ་ཡིན་ནོ། །
གཉིས་པ་ཟས་ལ་བརྟེན་ཏེ་བསྲུང་བ་ནི། ཟས་ཀྱང་ཧ་ཅང་བཟང་ཆེས་པ་དང་། ངན་ཆེས་པ་སྤངས་ནས་རུང་བ་ཚད་ལྡན་བྱིན་གྱིན་བརླབས་པར་འོས་པ་བྱིན་གྱིས་བརླབས་ཏེ་ལོངས་སྤྱོད་པས་བཀྲེས་པ་དང་། སྐོམ་པ་དང་། འདུ་བ་དང་། འདུས་པའི་ནད་རྣམས་བསལ་ནས། བདེ་བ་ལ་རེག་པར་གནས་པར་བྱེད་པས་ཚུལ་ཁྲིམས་རྣམ་པར་དག་པའི་ཐབས་ཡིན་ཏེ། རིམ་པ་ལྟར་དུས་སུ་རུང་བ་དང་། ཐུན་ཚོད་དུ་རུང་བ་དང་། ཞག་བདུན་པ་དང་། འཚོ་བའི་བར་དུ་བཅང་བར་བྱ་བ་རྣམས་མཐའ་གཉིས་སྤངས་པ་ཡིན་ནོ། །
གསུམ་པ་བདེ་བར་གནས་པའི་རྐྱེན་གནས་མལ་ལ་བརྟེན་པ་ནི་དེ་ལྟར་གོས་དང་ཟས་མཐའ་གཉིས་སྤངས་པ་ལ་བརྟེན་པ་དེས་གནས་མལ་ཡང་ཚུལ་བཞིན་བསྒྲུབ་ནས་དགེ་འདུན་གྱི་རྩྭ་དང་ལོ་མའི་གདན་མ་གཏོགས་པའི་གནས་མལ་དང་གང་ཟག་གི་ཁྲ་བོ་དང་། ཁྱིམ་པའི་དཀར་པོ་ཕལ་ཆེར་མ་ཉམས་པ་ལ་གདིང་བ་མཚན་ཉིད་དང་ལྡན་པས་བསྐྱབས་པ་སོགས་ཀྱི་སྒོ་ནས་ལོངས་སྤྱོད་པས་གཞན་གྱི་རྫས་ཆུད་ཟ་བ་སྤངས་ཤིང་། རང་ཉིད་ཀྱང་འདོད་པ་བསོད་ཉམས་ཀྱི་མཐའ་དང་ངལ་ཞིང་དུབ་པའི་མཐའ་གཉིས་སྤངས་ནས་ཚུལ་ཁྲིམས་རྣམ་པར་དག་པའི་ཐབས་ཡིན་ནོ། །
གསུམ་པ་ཉམས་ན་ཕྱིར་བཅོས་པའི་ཐབས་ནི། དེ་ལྟར་བསྲུང་ཐབས་རྣམ་པ་ལྔའི་སྒོ་ནས་བསྲུངས་པས་ཉེས་པས་རྒྱུད་ལ་མ་གོས་ན་དེ་ལས་ལྷག་པ་མེད་མོད་ཀྱི། གལ་ཏེ་ལྟུང་བས་གོས་ན་ཡང་ཕྱིར་བཅོས་བྱེད་དགོས་པ་ཡིན་ཏེ། ལུང་ལས་སྐྱེས་བུ་དམ་པ་ནི་གཉིས་ཏེ། དང་པོ་ལྟུང་བ་མི་འབྱུང་བ་དང་། བྱུང་བ་ཕྱིར་བཅོས་པའོ་ཞེས་བཤད་པས་སོ། །
དེ་ལ་ཡང་སྐབས་དོན་ལྟུང་བ་ཕྱིར་བཅོས་པ་དང་། ལྟུང་བ་ལ་བརྟེན་པའི་རྩོད་པ་ཕྱིར་བཅོས་པའི་ཐབས་གཉིས་ལས། དང་པོ་ལ། ཕྱིར་བཅོས་པ་དངོས་བསྟན་པ་ཕྱིར་བཅོས་ཀྱི་གཞི་དང་། དེ་དག་གི་སྐབས་སུ་ཕམ་པ་ལ་འཆབ་པ་ཡོད་མེད་ཀྱིས་ཕྱིར་བཅོས་སུ་རུང་མི་རུང་། ལྷག་མ་འཆབ་པ་ཡོད་མེད་ཀྱིས་སྤོ་བ་སྤྱོད་དགོས་མི་དགོས་དང་། ལྟུང་བྱེད་མན་ལ་འཆབ་པ་ཡོད་མེད་ཀྱིས་མཐོལ་བ་དགོས་མི་དགོས་ཀྱི་ཁྱད་པར་གསུངས་པའི་འཆབ་པ་གང་ལ་འབྱུང་བ་དང་མི་འབྱུང་བའི་ཚད་བཟུང་བ་དུས་དང་དུས་མ་ཡིན་པ་བསྡུས་པ་འབྱུང་བའི་གཞི་དང་། ཕྱིར་བཅོས་ཀྱི་གཞིའི་སྐབས་སུ་སྤོ་མགུ་བསླབ་པ་སྤྱོད་པ་སོགས་ས་གཞན་ན་གནས་པ་གསུངས་པའི་སྤྱོད་པའི་ཁྱད་པར་སྟོན་པ་ས་གཞན་ན་གནས་པའི་སྤྱོད་པའི་གཞི་དང་། རང་ཉིད་བཤགས་པར་མི་མོས་པ་ལ་ལྟུང་བ་གླེང་བའི་སྒོ་ནས་འཆགས་སུ་གཞུག་པ་ཡོངས་སུ་སྦྱོང་བའི་གཞི་དང་རྣམ་པ་བཞིའོ། །
གཉིས་པ་ལྟུང་བ་ལ་བརྟེན་པའི་རྩོད་པ་ཕྱིར་བཅོས་པ་ལ་ཡང་རྩོད་པའི་འབྲས་བུ་ལས་བྱེ་བ་དང་། འཁོར་ལོ་བྱེ་བའི་གཞི་དང་། རྩོད་པའི་གཉེན་པོ་ཞི་བྱེད་ཀྱི་ཆོས་བདུན་སྟོན་པ་རྩོད་པའི་གཞི་དང་གསུམ་མོ། །
དེ་ལྟར་ན་ལྷག་པ་ཚུལ་ཁྲིམས་ཀྱི་བསླབ་པའི་གཙོ་བོ་དགེ་སློང་གི་སྡོམ་པ་རྣམ་པར་དག་པ་ཐོག་མར་འགལ་རྐྱེན་སྤོང་ཞིང་མཐུན་རྐྱེན་ཚང་བའི་སྒོ་ནས་ཐོབ་པར་བྱས་ནས། ཐོབ་ཟིན་པ་བསྲུང་ཚུལ་ལྔ་ཡི་སྒོ་ནས་ཚུལ་བཞིན་དུ་བསྲུང་ཏེ་གལ་ཏེ་ཉམས་ན་གང་འོས་ཀྱིས་ཕྱིར་བཅོས་ཀྱི་སྒོ་ནས་ཕྱིར་བཅོས་པར་བྱས་ནས་དགེ་སློང་གི་སྡོམ་པ་ཕུན་སུམ་ཚོགས་པར་འགྱུར་བ་ནི། ལྷག་པའི་སེམས་དང་། ལྷག་པའི་ཤེས་རབ་ཀྱི་གཞི་ཡིན་ཅིང་བསླབ་པ་གསུམ་པོ་ཐེག་པ་ཆེན་པོའི་སེམས་བསྐྱེད་ཀྱིས་ཟིན་པར་བྱས་ནས་བསྐལ་པ་གྲངས་མེད་གསུམ་དུ་སྦྱངས་ན་བླ་ན་མེད་པའི་བྱང་ཆུབ་ཐོབ་པར་འགྱུར་བ་ནི་ལུགས་འདིའི་ཡང་ལམ་གྱི་གཙོ་བོ་ཡིན་ཅིང་དེ་ཉིད་སེམས་ཅན་མ་ལུས་པའི་སྐྱོབ་པར་འགྱུར་བ་ནི་སངས་རྒྱས་པ་ཀུན་ཀྱང་འདོད་པའོ། །

